<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="24/ Kde jsi byl">
    <meta name="apple-mobile-web-app-capable" content="yes">
    <title>24/ Kde jsi byl</title>
    <link rel="stylesheet" href="./style/style.min.css" media="screen" integrity="sha256-pEuscjPgvhH0ekmdpkE3UVcIAkWSiOAQAo0vH/3xy5I=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Sylvie Richterová: Každá věc ať dospěje na své místo">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Každá věc ať dospěje na své místo">
    <meta property="og:title" content="Každá věc ať dospěje na své místo">
    <meta property="og:type" content="book">
    <meta property="og:book:author" content="Sylvie Richterová">
    <meta property="twitter:title" content="Sylvie Richterová: Každá věc ať dospěje na své místo">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./kazda_vec_at_dospeje_na_sve_misto_029.html">
    <link rel="next" href="./kazda_vec_at_dospeje_na_sve_misto_031.html">
    <meta name="nb-order" content="26">
    <link rel="self" href="kazda_vec_at_dospeje_na_sve_misto_030.html">
    <meta name="nb-identifier" content="richterova-kazda-vec-at-dospeje-na-sve-misto-976768d">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1704" data-nb-chars="10902">
    <nav role="doc-toc">
      <ul class="plain section">
        <li><a href="kazda_vec_at_dospeje_na_sve_misto_005.html">Citát</a></li>
        <li><a href="kazda_vec_at_dospeje_na_sve_misto_006.html">Předznamenání</a></li>
        <li><a href="kazda_vec_at_dospeje_na_sve_misto_007.html">1/ Zpětné zrcátko</a></li>
        <li><a href="kazda_vec_at_dospeje_na_sve_misto_008.html">2/ Oheň na Hádech</a></li>
        <li><a href="kazda_vec_at_dospeje_na_sve_misto_009.html">3/ Nebe–peklo–ráj</a></li>
        <li><a href="kazda_vec_at_dospeje_na_sve_misto_010.html">4/ Všude můžeme být doma, ale nemusíme</a></li>
        <li><a href="kazda_vec_at_dospeje_na_sve_misto_011.html">5/ Pozdější pokus o&nbsp;domov</a></li>
        <li><a href="kazda_vec_at_dospeje_na_sve_misto_012.html">6/ Otcové</a></li>
        <li><a href="kazda_vec_at_dospeje_na_sve_misto_013.html">7/ Zimní krajiny duše</a></li>
        <li><a href="kazda_vec_at_dospeje_na_sve_misto_014.html">8/ Mystérium ateistických Vánoc</a></li>
        <li><a href="kazda_vec_at_dospeje_na_sve_misto_015.html">9/ Noční světla, denní přízraky</a></li>
        <li><a href="kazda_vec_at_dospeje_na_sve_misto_016.html">10/ Pokusy o&nbsp;ráj</a></li>
        <li><a href="kazda_vec_at_dospeje_na_sve_misto_017.html">11/ Pokusy o&nbsp;dobro&nbsp;– průhledy I</a></li>
        <li><a href="kazda_vec_at_dospeje_na_sve_misto_018.html">12/ Kvásek na Otesánka (Vánoce II)</a></li>
        <li><a href="kazda_vec_at_dospeje_na_sve_misto_019.html">13/ Tady nikdo nestřílí</a></li>
        <li><a href="kazda_vec_at_dospeje_na_sve_misto_020.html">14/ Vyhnání z&nbsp;ráje</a></li>
        <li><a href="kazda_vec_at_dospeje_na_sve_misto_021.html">15/ Říše mrtvých</a></li>
        <li><a href="kazda_vec_at_dospeje_na_sve_misto_022.html">16/ Nezralé ovoce poznání</a></li>
        <li><a href="kazda_vec_at_dospeje_na_sve_misto_023.html">17/ Rekonstrukce: dobro a&nbsp;zlo</a></li>
        <li><a href="kazda_vec_at_dospeje_na_sve_misto_024.html">18/ Pokusy o&nbsp;dobro&nbsp;– průhledy II</a></li>
        <li><a href="kazda_vec_at_dospeje_na_sve_misto_025.html">19/ Pokusy o&nbsp;krásu, pokusy o&nbsp;svobodu</a></li>
        <li><a href="kazda_vec_at_dospeje_na_sve_misto_026.html">20/ Odkud jdeš, kam nepřicházíš</a></li>
        <li><a href="kazda_vec_at_dospeje_na_sve_misto_027.html">21/ Pokusy o&nbsp;svědomí</a></li>
        <li><a href="kazda_vec_at_dospeje_na_sve_misto_028.html">22/ Do světa</a></li>
        <li><a href="kazda_vec_at_dospeje_na_sve_misto_029.html">23/ Chceme světlo</a></li>
        <li><a href="kazda_vec_at_dospeje_na_sve_misto_030.html">24/ Kde jsi byl</a></li>
        <li><a href="kazda_vec_at_dospeje_na_sve_misto_031.html">25/ Lucie</a></li>
        <li><a href="kazda_vec_at_dospeje_na_sve_misto_032.html">26/ Tanky</a></li>
        <li><a href="kazda_vec_at_dospeje_na_sve_misto_033.html">27/ Probuzení jako sen</a></li>
        <li><a href="kazda_vec_at_dospeje_na_sve_misto_034.html">28/ Státní tajemství</a></li>
        <li><a href="kazda_vec_at_dospeje_na_sve_misto_035.html">29/ Jak jsme žili nežili</a></li>
        <li><a href="kazda_vec_at_dospeje_na_sve_misto_036.html">30/ Ještě pořád jdeš a&nbsp;nepřicházíš</a></li>
        <li><a href="kazda_vec_at_dospeje_na_sve_misto_037.html">31/ Cesty zoufalství</a></li>
        <li><a href="kazda_vec_at_dospeje_na_sve_misto_038.html">32/ Vědecký ateismus</a></li>
        <li><a href="kazda_vec_at_dospeje_na_sve_misto_039.html">33/ Roma a&nbsp;amor</a></li>
        <li><a href="kazda_vec_at_dospeje_na_sve_misto_040.html">34/ Nevrátíš se dvakrát do stejného domu</a></li>
        <li><a href="kazda_vec_at_dospeje_na_sve_misto_041.html">35/ Prach předků</a></li>
        <li><a href="kazda_vec_at_dospeje_na_sve_misto_042.html">36/ Prach náš</a></li>
        <li><a href="kazda_vec_at_dospeje_na_sve_misto_043.html">37/ Co trvá a&nbsp;co zaniká</a></li>
        <li><a href="kazda_vec_at_dospeje_na_sve_misto_044.html">38/ Závěry</a></li>
        <li><a href="kazda_vec_at_dospeje_na_sve_misto_045.html">39/ Marie z&nbsp;hlediska duše</a></li>
        <li><a href="kazda_vec_at_dospeje_na_sve_misto_046.html">40/ Pokusy o&nbsp;návrat</a></li>
        <li><a href="kazda_vec_at_dospeje_na_sve_misto_047.html">41/ Mezi řekami</a></li>
        <li><a href="kazda_vec_at_dospeje_na_sve_misto_048.html">42/ Oheň a&nbsp;paměť</a></li>
        <li><a href="kazda_vec_at_dospeje_na_sve_misto_049.html">43/ Janův definitivní návrat</a></li>
        <li><a href="kazda_vec_at_dospeje_na_sve_misto_050.html">44/ Každá věc ať dospěje na své místo</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kazda_vec_at_dospeje_na_sve_misto_029.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="4" data-nb-chars="15"><span class="idea" data-nb-ref-number="1" id="idea1" data-nb-words="4" data-nb-chars="15">24/ Kde jsi byl</span></h1>
        <section>
          <p class="chunk" data-nb-ref-number="2" data-nb-words="121" data-nb-chars="789"><span class="idea" data-nb-ref-number="2" id="idea2" data-nb-words="121" data-nb-chars="789">Přechodné civilizační období, které zadky potřebovaly, aby se&nbsp;prosadily před obličeje, nebylo příliš dlouhé, na&nbsp;události však velmi bohaté. V&nbsp;našem ohraničeném, ostnatým drátem lemovaném světě došlo k&nbsp;událostem tak převratným, že&nbsp;Josef jednoho sobotního večera, u&nbsp;stolu, na&nbsp;kterém v&nbsp;mísách neležely chlebíčky s&nbsp;ruskými tresčími játry, nýbrž s&nbsp;domácí šunkou, ementálem a&nbsp;okurkami, Josef své vyprávění o&nbsp;cestě do&nbsp;Moskvy na&nbsp;tajné jednání dopověděl. Kolem stolu seděla stejná společnost včetně Lucie, přibyla Martinova budoucí žena Květa. Byla tam i&nbsp;Kristýnka, která doma studovala na&nbsp;zkoušky, a&nbsp;ještě kdosi ze&nbsp;sousedství. Byla to&nbsp;krásná doba, protože sousedé se&nbsp;nebáli chodit na&nbsp;návštěvy a&nbsp;domácí neměli strach před sousedy povídat. A&nbsp;přitom od&nbsp;Josefovy cesty do&nbsp;Moskvy uběhly sotva dva roky.</span></p>
          <p class="chunk" data-nb-ref-number="3" data-nb-words="207" data-nb-chars="1396"><span class="idea" data-nb-ref-number="3" id="idea3" data-nb-words="207" data-nb-chars="1396">Červený nedávno přestal být prvním tajemníkem strany, protože Vánoce, kvůli kterým si&nbsp;soudružky z&nbsp;ústředního výboru vydobyly právo péct vánoční cukroví, přinesly nevídané dary. K&nbsp;rozbalování těch darů se&nbsp;soudruzi sjeli, hned co&nbsp;dojedli smažené kapry, bramborové saláty s&nbsp;majonézou značky Majolka, vánočky, vanilkové rohlíčky, medvědí pracky a&nbsp;ořechové karty. V&nbsp;druhém kole obložené silvestrovské chlebíčky zdobené vkusně vykrojenými znojemskými okurkami. Největším překvapením byl nějaký Saša. Stal se&nbsp;tajemníkem, prvním, druhým a&nbsp;možná i&nbsp;třetím. Nebo třikrát prvním. Měl vlastnosti, které žádný tajemník před ním neprojevil: vypadal skromně, mluvil slovensky a&nbsp;na jaře se&nbsp;mělo ukázat, že&nbsp;umí také svižně a&nbsp;elegantně skočit šipku do&nbsp;bazénu. Jarda Karafiát se&nbsp;ošklí­bal, osvědčenou průpovídku o&nbsp;Červeném, kterého budou všichni špendlíčkem vykopávat a&nbsp;prstíčkem vyhrabávat, najednou nikdo neposlouchal, nebylo o&nbsp;koho se&nbsp;hádat. Sašu žádný z&nbsp;přítomných neznal, ale ženy mu&nbsp;vřele fandily; muži zatím vyčkávali a&nbsp;nikdo&nbsp;– ani Karafiát&nbsp;– nedohlédl na&nbsp;katastrofu předurčenou do&nbsp;blízké budoucnosti. Sobotní večer ovšem potřebuje silné téma a&nbsp;oné únorové soboty je&nbsp;měl připraveno Josef. Obratně využil pauzy v&nbsp;hovoru, rozhlédl se&nbsp;po&nbsp;posluchačích, típl cigaretu v&nbsp;popelníku, nadechl se&nbsp;a&nbsp;přenesl se&nbsp;ve&nbsp;vzpomínkách zpátky do&nbsp;Sovětského svazu, který kdysi měl být naším vzorem, ale proboha snad zas ne&nbsp;ve&nbsp;všem.</span></p>
          <p class="chunk" data-nb-ref-number="4" data-nb-words="59" data-nb-chars="340"><span class="idea" data-nb-ref-number="4" id="idea4" data-nb-words="59" data-nb-chars="340">Ani na&nbsp;věčné časy. Josef před dvěma roky nechodil jen do&nbsp;Gumu a&nbsp;nekoukal jen na&nbsp;mouchy na&nbsp;mase: byl tam na&nbsp;tajném jednání odborníků zemí Varšavské smlouvy. Každé ráno v&nbsp;osm hodin se&nbsp;zvedl od&nbsp;snídaně, popadl aktovku položenou na&nbsp;židli vedle sebe a&nbsp;rychlým krokem zamířil z&nbsp;hotelové jídelny k&nbsp;bočnímu východu pro taxíky a&nbsp;soukromé automobily.</span></p>
        </section>
        <section>
          <p class="chunk" data-nb-ref-number="5" data-nb-words="167" data-nb-chars="1059"><span class="idea" data-nb-ref-number="5" id="idea5" data-nb-words="167" data-nb-chars="1059">Zpovzdálí Josefa provázejí dva chlapíci z&nbsp;ochranky, dlouhá limuzína značky Volga tiše předjíždí přesně ve&nbsp;chvíli, kdy s&nbsp;dvěma mírově a&nbsp;socialisticky spřátelenými kolegy vykročil přes práh hotelu. Delegace sedí na&nbsp;zadních sedadlech, diskrétně ukrytá za&nbsp;záclonkami a&nbsp;kouřovým sklem, aby ji&nbsp;nikdo neviděl. Nebo aby nic neviděla? Obojí se&nbsp;dokonale naplňuje. Po&nbsp;necelé čtvrthodině vjíždí limuzína do&nbsp;dvora budovy, kde bude probíhat jednání, delegace se&nbsp;důstojně vyloďuje z&nbsp;hlubokých sedadel prostorné černé volhy a&nbsp;stoupá po&nbsp;červeném koberci rampou širokých schodů. Dveře do&nbsp;zasedací síně se&nbsp;před ní&nbsp;otevírají. Právě se&nbsp;tu&nbsp;srdečně zdraví muži z&nbsp;různých socialistických zemí, v&nbsp;oblecích skoro stejných, jako má&nbsp;Josef a&nbsp;jeho kolegové. Každý soudruh má&nbsp;na&nbsp;sobě bílou košili, decentní kravatu a&nbsp;tmavý komplet, rozdíl je&nbsp;možná ve&nbsp;střihu a&nbsp;kvalitě látky, ale vzhledem k&nbsp;tomu, že&nbsp;skoro všichni soudruzi včetně Josefa mají velká břicha, elegantně nevypadá žádný. Taky mezi nimi není ani jedna žena. Josef ví, že&nbsp;přijel na&nbsp;velmi tajné a&nbsp;velmi odborné jednání, a&nbsp;je napjatý.</span></p>
          <p class="chunk" data-nb-ref-number="6" data-nb-words="153" data-nb-chars="1026"><span class="idea" data-nb-ref-number="6" id="idea6" data-nb-words="153" data-nb-chars="1026">Autoritativní továryšč, který Josefa do&nbsp;sálu eskortuje, totiž doprovází, namíří ukazovákem do&nbsp;třetí řady uprostřed, tam je&nbsp;místo pro něho určené. Křesla jsou kožená, dřevo na&nbsp;stěnách mahagonové, pokud ovšem Josef pozná naleštěný mahagon od&nbsp;teaku nebo červené třešně. Síň se&nbsp;rychle zaplňuje delegáty ze&nbsp;všech zemí Varšavské smlouvy, každý je&nbsp;uveden na&nbsp;místo svým továryščem a&nbsp;už startuje série vítacích, úvodních, programových, přehledových, ideových a&nbsp;opětovných projevů. Po&nbsp;dvou hodinách se&nbsp;Josef odhodlá opatrně vyrušit soudruhy sedící v&nbsp;řadě po&nbsp;jeho pravici. Vstává, jako by&nbsp;se&nbsp;chtěl vydat na&nbsp;záchod, ale má&nbsp;chuť na&nbsp;cigaretu. Mahagonové dveře jsou však zavřené, Josefova továryšče v&nbsp;síni není, před východem stojí jiný svalnatý soudruh, před druhými mahagonovými dveřmi stojí druhý svalnatý soudruh a&nbsp;před třetími třetí. „Nělzja, něvozmóžno“– „nelez nikam“, syčivý ruský pokyn překládá Josef do&nbsp;češtiny přibližně, rozumí však perfektně a&nbsp;vrací se&nbsp;poslušně na&nbsp;své místo. Vlastní práce tajného shromáždění totiž právě začíná.</span></p>
          <p class="chunk" data-nb-ref-number="7" data-nb-words="39" data-nb-chars="258"><span class="idea" data-nb-ref-number="7" id="idea7" data-nb-words="39" data-nb-chars="258">Tajné je&nbsp;zaprvé jméno předsedy: tajemníkovi se&nbsp;říká Voloďa, a&nbsp;je to&nbsp;bezpochyby jméno krycí. Voloďa má&nbsp;kolem sebe šest asistentů a&nbsp;před sebou stoh černých, lesklých, linkovaných sešitů. Stránky v&nbsp;sešitech jsou očíslované. Nikoliv ručně: malými umnými razítky.</span></p>
          <p class="chunk" data-nb-ref-number="8" data-nb-words="145" data-nb-chars="923"><span class="idea" data-nb-ref-number="8" id="idea8" data-nb-words="145" data-nb-chars="923">Každý delegát teď dostane svůj sešit, oznamuje Voloďův pobočník. Delegáti jsou vyvoláváni jménem, po&nbsp;půl hodině dojde i&nbsp;na Josefa. Povstane a&nbsp;s&nbsp;omluvným úsměvem si&nbsp;znovu vynucuje, aby spoludelegáti v&nbsp;jeho řadě uhnuli koleny, zatáhli břicho a&nbsp;nechali ho&nbsp;projít. Pod přísným dohledem předsedy mu&nbsp;tajemník podává sešit. Josef se&nbsp;pod dozorem podepisuje do&nbsp;vyfasovaného sešitu a&nbsp;na seznam delegátů. Totiž na&nbsp;dva seznamy, jeden latinkou a&nbsp;druhý azbukou: Josef podpisuje dvakrát a&nbsp;je rozčilený, protože si&nbsp;potřebuje zakouřit a&nbsp;podpis azbukou nemá nacvičený, nenapadlo ho, že&nbsp;to&nbsp;bude potřebovat. Pobočníkův asistent kontroluje pas, soudí, že&nbsp;podpis je&nbsp;proveden žádoucím způsobem, a&nbsp;odměňuje Josefa sešitem a&nbsp;propisovací tužkou, na&nbsp;které je&nbsp;kolem dokola zlatými písmenky vyraženo CCCP. Josef se&nbsp;vydává na&nbsp;své místo v&nbsp;třetí řadě touž cestou, jakou přišel, kolegové jako jeden muž odklánějí kolena a&nbsp;on se&nbsp;potřetí souká do&nbsp;třetí řady.</span></p>
          <p class="chunk" data-nb-ref-number="9" data-nb-words="256" data-nb-chars="1627"><span class="idea" data-nb-ref-number="9" id="idea9" data-nb-words="256" data-nb-chars="1627">Tužka je&nbsp;leskle červená, jak si&nbsp;každý domyslí, ale píše černě. Delegátů je&nbsp;asi čtyřicet, obřad vydávání sešitů potrvá přes hodinu, odhaduje Josef a&nbsp;nemýlí se. Představuje si, jak bude tuto scénu vtipně vyprávět Věře a&nbsp;sobotní sešlosti. I&nbsp;klukům, tedy synům. Konečně jsou sešity rozdané. Tajemník s&nbsp;pomocníky pečlivě znovu kontrolují podpisy, delegáti zatím zjišťují, že&nbsp;u&nbsp;pravého opěradla je&nbsp;vyklápěcí pultík a&nbsp;kladou na&nbsp;něj svěřený tajný sešit. Červenou tužku pěkně vedle. Každý pohyb je&nbsp;velmi pečlivý, protože napětí v&nbsp;sále je&nbsp;obrovské a&nbsp;nikdo neví, co&nbsp;se&nbsp;bude dít. Předseda se&nbsp;ujímá opět slova a&nbsp;vydává povel: „Zapište každý do&nbsp;svého sešitu dnešní datum.“ Překladatelé přesný povel přesně přeloží do&nbsp;příslušných jazyků, účastníci tajného zasedání provedou. Kdyby někdo z&nbsp;nějakého nepřiznatelného důvodu vytrhl ze&nbsp;svého sešitu list, hned by&nbsp;se&nbsp;to&nbsp;poznalo. Každý je&nbsp;za&nbsp;svůj sešit odpovědný! Tato krátká věta zazněla ostře a&nbsp;skoro rozzlobeně. Nebo výhružně? Josef má&nbsp;velmi nepříjemný pocit a&nbsp;už si&nbsp;není jistý, jestli kamarádům ten tajný blbinec vtipně povypráví. Konečně někdo neviditelný rozevřel obě křídla dokořán, shromáždění se&nbsp;může přesunout do&nbsp;kuřáckého salonu. Podává se&nbsp;čaj a&nbsp;káva, chlebíčky s&nbsp;kaviárem, s&nbsp;lososem a&nbsp;s&nbsp;čímsi ještě. Je&nbsp;to&nbsp;malé občerstvení. Sešity mizí v&nbsp;kožených aktovkách, dvojice ramenatých soudruhů u&nbsp;mahagonových dveří se&nbsp;rozestupují. Josef ukázněně čeká, až&nbsp;se&nbsp;třetí řada vyprázdní a&nbsp;počtvrté se&nbsp;toho rána souká sedadly ven. V&nbsp;Moskvě je&nbsp;poprvé, ale kromě mumie v&nbsp;Kremlu zatím nic neviděl. Delegáti jednání prošli koridorem pro důležité kolem dlouhého zástupu čekajících a&nbsp;na mumii krátce pohleděli.</span></p>
        </section>
        <section>
          <p class="chunk" data-nb-ref-number="10" data-nb-words="123" data-nb-chars="779"><span class="idea" data-nb-ref-number="10" id="idea10" data-nb-words="123" data-nb-chars="779">Při pojídání zákusků, pití kávy a&nbsp;kouření poněkud překážejí objemné, těžké kožené aktovky, kterými jsou všichni opatřeni. Nikdo však nedává aktovku z&nbsp;ruky. Asi s&nbsp;sebou každý má&nbsp;i&nbsp;vlastní tajný materiál, soudí Josef, který vlastní tajný materiál nemá, protože mu&nbsp;nikdo neřekl, čeho se&nbsp;konkrétně bude tajné jednání týkat a&nbsp;jaký tajný materiál má&nbsp;s&nbsp;sebou eventuálně vzít. Hovor je&nbsp;tlumený a&nbsp;Josef si&nbsp;připadá, jako před zkouškou, na&nbsp;kterou se&nbsp;neučil. Nebo se&nbsp;omylem dostal do&nbsp;jiné třídy, než kam patří? Po&nbsp;dvaceti minutách je&nbsp;čas navrátit se&nbsp;do&nbsp;jednací síně. Dopolední zasedání končí, oznamují tlumočníci. Je&nbsp;čas sešity vrátit. Následovat bude oběd nedaleko hlavního města (v ukázkovém sovchozu nebo kolchozu zařízeném na&nbsp;důležité delegace&nbsp;– doplňuje Josef, co&nbsp;organizátoři neřekli).</span></p>
          <p class="chunk" data-nb-ref-number="11" data-nb-words="185" data-nb-chars="1181"><span class="idea" data-nb-ref-number="11" id="idea11" data-nb-words="185" data-nb-chars="1181">Delegáti znovu po&nbsp;jednom přistupují k&nbsp;předsednickému stolu, tajemník Voloďa-Nevoloďa je&nbsp;vyvolává jménem, tajemný předseda chybí a&nbsp;bude chybět do&nbsp;konce jednání. Vyvolaný odborník povstane, celá řada, totiž jedno její křídlo, rázem odkloní kolena na&nbsp;jednu stranu a&nbsp;zároveň zhoupne ramena a&nbsp;nakloní záda na&nbsp;druhou stranu. Místa jsou až&nbsp;do&nbsp;konce jednání stálá. Rituál probíhá v&nbsp;opačném pořadí: jméno psané azbukou, identifikace jména latinkou, dvojí podpis, odevzdání tajného sešitu. Procedura je&nbsp;u&nbsp;konce přesně ve&nbsp;chvíli, kdy mají účastníci tajného jednání nasednout do&nbsp;limuzín již nastartovaných v&nbsp;přísně uzavřeném vnitřním dvoře budovy. Oběd ve&nbsp;vzorném zemědělském družstvu trvá do&nbsp;večera, Josef je&nbsp;rozrušený a&nbsp;pln napětí očekává, co&nbsp;ohromného, co&nbsp;strašně tajného se&nbsp;zítra na&nbsp;schůzi delegátů zemí Varšavské smlouvy v&nbsp;zasedací síni ministerstva obrany dozví. Je&nbsp;si&nbsp;jistý, že&nbsp;zasedání souvisí s&nbsp;jeho povoláním odborníka na&nbsp;chemii v&nbsp;biologii (a na&nbsp;biologii v&nbsp;chemii), v&nbsp;každém případě v&nbsp;zemědělství. V&nbsp;noci mu&nbsp;na&nbsp;čele vyskakují krůpěje potu, musí si&nbsp;přiznat, že&nbsp;se&nbsp;trochu bojí. Bude opatrnější, Věře a&nbsp;kamarádům bude doma vyprávět jen o&nbsp;obšírných obědech a&nbsp;večeřích. A&nbsp;o&nbsp;nákupu v&nbsp;Gumu.</span></p>
        </section>
        <section>
          <p class="chunk" data-nb-ref-number="12" data-nb-words="129" data-nb-chars="782"><span class="idea" data-nb-ref-number="12" id="idea12" data-nb-words="129" data-nb-chars="782">Dnes večer, tedy druhé únorové soboty roku 1968, se&nbsp;Josef nebojí. Znovu se&nbsp;nadechne, zafuní, rozhlédne po&nbsp;posluchačích, potlačí smích nebo vzlyk a&nbsp;vykřikne: „A&nbsp;tak to&nbsp;prosím bylo každý den! Ráno nás odvezli na&nbsp;tajné jednání, rozdali sešity, do&nbsp;kterých jsme nic nenapsali, před obědem je&nbsp;vybrali. Každý den, celý týden stejně, jen na&nbsp;obědy nás vozili vždycky jinam. Každý den řekli: zapište si&nbsp;datum. Všichni pod dohledem datum zapsali. Určitě nikdo nenapsal do&nbsp;sešitu sprosté slovo, ale určitě to&nbsp;všechny napadlo. Doufám, že&nbsp;to&nbsp;všechny napadlo! Jsem si&nbsp;ale jistý, že&nbsp;nikdo neměl odvahu to&nbsp;udělat: co&nbsp;když v&nbsp;noci naše sešity kontrolovali? U&nbsp;mahagonových dveří se&nbsp;tyčili ozbrojení chlapi a&nbsp;od automatických pušek jim odstával cíp saka. Koho před námi chránili a&nbsp;před kým chránili nás?</span></p>
          <p class="chunk" data-nb-ref-number="13" data-nb-words="26" data-nb-chars="162"><span class="idea" data-nb-ref-number="13" id="idea13" data-nb-words="26" data-nb-chars="162">Jednání bylo tak tajné, že&nbsp;jsem se&nbsp;nikdy nedozvěděl, o&nbsp;čem vlastně jednáme,“ shrnul Josef své největší vědecké dobrodružství. V&nbsp;Kremlu ještě pořád mají můj sešit!</span></p>
          <p class="chunk" data-nb-ref-number="14" data-nb-words="4" data-nb-chars="30"><span class="idea" data-nb-ref-number="14" id="idea14" data-nb-words="4" data-nb-chars="30">„Tomu říkám státní tajemství!“</span></p>
          <p class="chunk" data-nb-ref-number="15" data-nb-words="86" data-nb-chars="535"><span class="idea" data-nb-ref-number="15" id="idea15" data-nb-words="86" data-nb-chars="535">Teď už&nbsp;Josefovi to&nbsp;slavné tajemství přišlo ohromně srandovní, jen z&nbsp;celé duše žasl nad vším tím institucionálním a&nbsp;internacionálním idiotismem, na&nbsp;kterém i&nbsp;on sám měl podíl, i&nbsp;když nevěděl, jaký přesně. Svoboda slova se&nbsp;ohlašovala svobodou úžasu. Jarda Karafiát se&nbsp;pobaveně šklebil, vraštil hladkou jemnou pleť a&nbsp;různotvárně skládal tváře do&nbsp;výmluvných prohlubin a&nbsp;faldů. Šikmá vráska se&nbsp;mu&nbsp;dlouze táhla napříč čelem od&nbsp;levého obočí k&nbsp;pravému spánku, levý koutek úst se&nbsp;ohnul k&nbsp;bradě. Karafiát zářil, jako kdyby ho&nbsp;právě políbil anděl.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kazda_vec_at_dospeje_na_sve_misto_031.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>