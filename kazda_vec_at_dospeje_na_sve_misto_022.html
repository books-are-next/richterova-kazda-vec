<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="16/ Nezralé ovoce poznání">
    <meta name="apple-mobile-web-app-capable" content="yes">
    <title>16/ Nezralé ovoce poznání</title>
    <link rel="stylesheet" href="./style/style.min.css" media="screen" integrity="sha256-suCzP2DeAjpjfeO4Ne4lRICbrGRKid9aAmWDin20Cww=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Sylvie Richterová: Každá věc ať dospěje na své místo">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Každá věc ať dospěje na své místo">
    <meta property="og:title" content="Každá věc ať dospěje na své místo">
    <meta property="og:type" content="book">
    <meta property="og:book:author" content="Sylvie Richterová">
    <meta property="twitter:title" content="Sylvie Richterová: Každá věc ať dospěje na své místo">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./kazda_vec_at_dospeje_na_sve_misto_021.html">
    <link rel="next" href="./kazda_vec_at_dospeje_na_sve_misto_023.html">
    <meta name="nb-order" content="18">
    <link rel="self" href="kazda_vec_at_dospeje_na_sve_misto_022.html">
    <meta name="nb-identifier" content="richterova-kazda-vec-at-dospeje-na-sve-misto-278f719">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2487" data-nb-chars="15215">
    <nav role="doc-toc">
      <ul class="plain section">
        <li><a href="kazda_vec_at_dospeje_na_sve_misto_005.html">Citát</a></li>
        <li><a href="kazda_vec_at_dospeje_na_sve_misto_006.html">Předznamenání</a></li>
        <li><a href="kazda_vec_at_dospeje_na_sve_misto_007.html">1/ Zpětné zrcátko</a></li>
        <li><a href="kazda_vec_at_dospeje_na_sve_misto_008.html">2/ Oheň na Hádech</a></li>
        <li><a href="kazda_vec_at_dospeje_na_sve_misto_009.html">3/ Nebe–peklo–ráj</a></li>
        <li><a href="kazda_vec_at_dospeje_na_sve_misto_010.html">4/ Všude můžeme být doma, ale nemusíme</a></li>
        <li><a href="kazda_vec_at_dospeje_na_sve_misto_011.html">5/ Pozdější pokus o&nbsp;domov</a></li>
        <li><a href="kazda_vec_at_dospeje_na_sve_misto_012.html">6/ Otcové</a></li>
        <li><a href="kazda_vec_at_dospeje_na_sve_misto_013.html">7/ Zimní krajiny duše</a></li>
        <li><a href="kazda_vec_at_dospeje_na_sve_misto_014.html">8/ Mystérium ateistických Vánoc</a></li>
        <li><a href="kazda_vec_at_dospeje_na_sve_misto_015.html">9/ Noční světla, denní přízraky</a></li>
        <li><a href="kazda_vec_at_dospeje_na_sve_misto_016.html">10/ Pokusy o&nbsp;ráj</a></li>
        <li><a href="kazda_vec_at_dospeje_na_sve_misto_017.html">11/ Pokusy o&nbsp;dobro&nbsp;– průhledy I</a></li>
        <li><a href="kazda_vec_at_dospeje_na_sve_misto_018.html">12/ Kvásek na Otesánka (Vánoce II)</a></li>
        <li><a href="kazda_vec_at_dospeje_na_sve_misto_019.html">13/ Tady nikdo nestřílí</a></li>
        <li><a href="kazda_vec_at_dospeje_na_sve_misto_020.html">14/ Vyhnání z&nbsp;ráje</a></li>
        <li><a href="kazda_vec_at_dospeje_na_sve_misto_021.html">15/ Říše mrtvých</a></li>
        <li><a href="kazda_vec_at_dospeje_na_sve_misto_022.html">16/ Nezralé ovoce poznání</a></li>
        <li><a href="kazda_vec_at_dospeje_na_sve_misto_023.html">17/ Rekonstrukce: dobro a&nbsp;zlo</a></li>
        <li><a href="kazda_vec_at_dospeje_na_sve_misto_024.html">18/ Pokusy o&nbsp;dobro&nbsp;– průhledy II</a></li>
        <li><a href="kazda_vec_at_dospeje_na_sve_misto_025.html">19/ Pokusy o&nbsp;krásu, pokusy o&nbsp;svobodu</a></li>
        <li><a href="kazda_vec_at_dospeje_na_sve_misto_026.html">20/ Odkud jdeš, kam nepřicházíš</a></li>
        <li><a href="kazda_vec_at_dospeje_na_sve_misto_027.html">21/ Pokusy o&nbsp;svědomí</a></li>
        <li><a href="kazda_vec_at_dospeje_na_sve_misto_028.html">22/ Do světa</a></li>
        <li><a href="kazda_vec_at_dospeje_na_sve_misto_029.html">23/ Chceme světlo</a></li>
        <li><a href="kazda_vec_at_dospeje_na_sve_misto_030.html">24/ Kde jsi byl</a></li>
        <li><a href="kazda_vec_at_dospeje_na_sve_misto_031.html">25/ Lucie</a></li>
        <li><a href="kazda_vec_at_dospeje_na_sve_misto_032.html">26/ Tanky</a></li>
        <li><a href="kazda_vec_at_dospeje_na_sve_misto_033.html">27/ Probuzení jako sen</a></li>
        <li><a href="kazda_vec_at_dospeje_na_sve_misto_034.html">28/ Státní tajemství</a></li>
        <li><a href="kazda_vec_at_dospeje_na_sve_misto_035.html">29/ Jak jsme žili nežili</a></li>
        <li><a href="kazda_vec_at_dospeje_na_sve_misto_036.html">30/ Ještě pořád jdeš a&nbsp;nepřicházíš</a></li>
        <li><a href="kazda_vec_at_dospeje_na_sve_misto_037.html">31/ Cesty zoufalství</a></li>
        <li><a href="kazda_vec_at_dospeje_na_sve_misto_038.html">32/ Vědecký ateismus</a></li>
        <li><a href="kazda_vec_at_dospeje_na_sve_misto_039.html">33/ Roma a&nbsp;amor</a></li>
        <li><a href="kazda_vec_at_dospeje_na_sve_misto_040.html">34/ Nevrátíš se dvakrát do stejného domu</a></li>
        <li><a href="kazda_vec_at_dospeje_na_sve_misto_041.html">35/ Prach předků</a></li>
        <li><a href="kazda_vec_at_dospeje_na_sve_misto_042.html">36/ Prach náš</a></li>
        <li><a href="kazda_vec_at_dospeje_na_sve_misto_043.html">37/ Co trvá a&nbsp;co zaniká</a></li>
        <li><a href="kazda_vec_at_dospeje_na_sve_misto_044.html">38/ Závěry</a></li>
        <li><a href="kazda_vec_at_dospeje_na_sve_misto_045.html">39/ Marie z&nbsp;hlediska duše</a></li>
        <li><a href="kazda_vec_at_dospeje_na_sve_misto_046.html">40/ Pokusy o&nbsp;návrat</a></li>
        <li><a href="kazda_vec_at_dospeje_na_sve_misto_047.html">41/ Mezi řekami</a></li>
        <li><a href="kazda_vec_at_dospeje_na_sve_misto_048.html">42/ Oheň a&nbsp;paměť</a></li>
        <li><a href="kazda_vec_at_dospeje_na_sve_misto_049.html">43/ Janův definitivní návrat</a></li>
        <li><a href="kazda_vec_at_dospeje_na_sve_misto_050.html">44/ Každá věc ať dospěje na své místo</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kazda_vec_at_dospeje_na_sve_misto_021.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="4" data-nb-chars="25"><span class="idea" data-nb-ref-number="1" id="idea1" data-nb-words="4" data-nb-chars="25">16/ Nezralé ovoce poznání</span></h1>
        <section>
          <p class="chunk" data-nb-ref-number="2" data-nb-words="121" data-nb-chars="735"><span class="idea" data-nb-ref-number="2" id="idea2" data-nb-words="121" data-nb-chars="735">Lucie zpívala koledy s&nbsp;ostatními pionýry, když Kristýnka oblečená za&nbsp;Marii trčela v&nbsp;rozpacích nad špalkem uloženým ve&nbsp;vyřezávané kolébce. Lucie taky seděla v&nbsp;Tatrách u&nbsp;táboráku, když Velemír odměnil Kazimíra za&nbsp;směšné hrdinství se&nbsp;zatoulaným kotětem. Teď se&nbsp;jí&nbsp;chvěje hlas, přečetla si&nbsp;právě jedno z&nbsp;prvních svědectví o&nbsp;zločinech z&nbsp;doby svého pionýrského dětství. Jak jste si&nbsp;mohli klidně a&nbsp;spokojeně žít, když v&nbsp;uranových dolech umírali kněží? Když věšeli lidi, když je&nbsp;mučili?&nbsp;– zeptala se&nbsp;koncem roku 1967 otčíma Aloise, milicionáře, který ji&nbsp;jako batole dostal z&nbsp;dětského domova. Alois Vraný napřed nechápe, co&nbsp;po&nbsp;něm ta&nbsp;holka chce, potom krčí rameny a&nbsp;s&nbsp;převahou odpovídá: „Bylo to&nbsp;po&nbsp;válce, nějací mrtví, na&nbsp;to&nbsp;jsme byli zvyklí.“</span></p>
          <p class="chunk" data-nb-ref-number="3" data-nb-words="112" data-nb-chars="619"><span class="idea" data-nb-ref-number="3" id="idea3" data-nb-words="112" data-nb-chars="619">Alois hledá flašku piva v&nbsp;lednici a&nbsp;Lucie zvoní u&nbsp;našich dveří. Toho večera mi&nbsp;vyprávěla o&nbsp;svém pravém otci Jiřím Pátkovi, přestože si&nbsp;na&nbsp;něho vůbec nepamatuje. A&nbsp;matka Kateřina si&nbsp;vysloveně nepřeje, aby o&nbsp;něm mluvila. Pro dobro Lucie si&nbsp;to&nbsp;nepřeje, protože Jiří Pátek odešel do&nbsp;ciziny, na&nbsp;Západ s&nbsp;velkým Z. Nevzal s&nbsp;sebou celou rodinu jako Mariin tatínek, ačkoliv Luciina maminka byla hezká a&nbsp;určitě ji&nbsp;měl rád. Možná se&nbsp;bál o&nbsp;ni i&nbsp;o&nbsp;nemluvně, tedy o&nbsp;malou Lucii, protože při přechodu přes hranice šlo o&nbsp;život. Zapomněl přitom nebo nevěděl, že&nbsp;když je&nbsp;nechá v&nbsp;Československu a&nbsp;sám odejde, budou se&nbsp;na&nbsp;nich úřady mstít.</span></p>
        </section>
        <section>
          <p class="chunk" data-nb-ref-number="4" data-nb-words="265" data-nb-chars="1597"><span class="idea" data-nb-ref-number="4" id="idea4" data-nb-words="265" data-nb-chars="1597">Naše domácnost nebyla milicionářská ani vídeňská, byla spíš bohémská a&nbsp;chaotická. Společenský život mých rodičů se&nbsp;odehrával ponejvíce v&nbsp;soukromí a&nbsp;byl rušný. V&nbsp;polovině padesátých let se&nbsp;zavedl takový způsob otevřených dveří: přes den k&nbsp;nám chodili kamarádi z&nbsp;ulice, Kristýnka a&nbsp;Ota s&nbsp;Filipem a&nbsp;taky spolužáci; po&nbsp;večerech, nejčastěji v&nbsp;sobotu, se&nbsp;u&nbsp;nás scházeli přátelé rodičů. A&nbsp;zůstávali dlouho do&nbsp;noci. Začínalo se&nbsp;kolem sedmé u&nbsp;prostřeného stolu, nad mísami obložených chlebíčků a&nbsp;s&nbsp;lahvemi vína, které hosté vytahovali ze&nbsp;síťových tašek spolu s&nbsp;voňavými sáčky mleté kávy. (Stačilo nasypat jednu vrchovatou lžičku, přelít vařící vodou a&nbsp;podivuhodný nápoj zvaný turek se&nbsp;mohl podávat. Byl to&nbsp;nápoj výborný, u&nbsp;nás se&nbsp;ho&nbsp;za&nbsp;jedinou noc připravilo i&nbsp;několik desítek šálků; je&nbsp;však třeba přiznat, že&nbsp;mu&nbsp;žádný cizinec a&nbsp;zejména žádný Turek nikdy nepřišel na&nbsp;chuť. Podle mého názoru byl bez chyby, až&nbsp;na&nbsp;to, že&nbsp;jsme neuměli číst v&nbsp;sedlinách jemně se&nbsp;ukládajících na&nbsp;dně hrníčků. Zato Věra měla ten zvyk, že&nbsp;sedliny lžičkou pomalu vyjídala.) Muži kouřili jako o&nbsp;závod, ženy jako o&nbsp;závod větraly. Vesele se&nbsp;povídalo do&nbsp;jedenácté. Mezi jedenáctou a&nbsp;půl dvanáctou začaly hlasy sílit a&nbsp;konverzace vřít, v&nbsp;krátké době se&nbsp;spor vystupňoval tak, že&nbsp;na&nbsp;sebe hosté ječeli a&nbsp;vypadali, že&nbsp;si&nbsp;za&nbsp;chvíli vjedou do&nbsp;vlasů. V&nbsp;ječení nepolevovali aspoň hodinu, k&nbsp;fyzickému násilí však nikdy nedošlo. Ten scénář se&nbsp;po&nbsp;dvacet let výborně osvědčoval, nebyl monotónní, mezi hosty se&nbsp;občas objevila nová nebo méně známá tvář. Měnily se&nbsp;i&nbsp;historické důvody k&nbsp;ječení, kterému by&nbsp;velkorysý svědek mohl říkat diskuse o&nbsp;životě.</span></p>
          <p class="chunk" data-nb-ref-number="5" data-nb-words="163" data-nb-chars="971"><span class="idea" data-nb-ref-number="5" id="idea5" data-nb-words="163" data-nb-chars="971">Mraky k&nbsp;hádce se&nbsp;sbíraly pomalu, nenápadně a&nbsp;s&nbsp;rozmyslem, aby bouře vypukla v&nbsp;plné síle a&nbsp;nevyčerpala se&nbsp;jen tak nějakým blýskáním na&nbsp;časy: muži nejprve stručně referovali o&nbsp;nových nesmyslech v&nbsp;hospodářství, politice a&nbsp;veřejném životě, každý s&nbsp;ohledem na&nbsp;vlastní zkušenosti v&nbsp;zaměstnání, ženy je&nbsp;vtipně doplňovaly. Říkalo se&nbsp;tomu nadávat na&nbsp;poměry. Absurdní historky střídaly výbuchy smíchu i&nbsp;zkoprnělého mlčení. Například když Josef vyprávěl o&nbsp;paní, kterou viděl usedavě plakat v&nbsp;Mototechně. Přišla si&nbsp;pro opravené auto, vedoucí dílny mávl rukou směrem do&nbsp;rohu dílny a&nbsp;řekl: Tam ho&nbsp;máte. Auto stálo v&nbsp;koutě na&nbsp;špalcích, nemělo kola. Co&nbsp;to&nbsp;má&nbsp;znamenat, řekla paní. Co&nbsp;chcete, odsekl zaměstnanec Mototechny, nějak ho&nbsp;musíte odklidit. Nebo koupit kola. Moje auto mělo kola, řekla ta&nbsp;paní, vždyť jsem s&nbsp;ním přijela! To&nbsp;by&nbsp;mohl říct každý, trval na&nbsp;svém opravář. Kola jste neměla. To&nbsp;se&nbsp;stalo v&nbsp;roce 1963. Paní plakala a&nbsp;Josef se&nbsp;marně vyptával, jestli má&nbsp;na&nbsp;svá kola svědky.</span></p>
          <p class="chunk" data-nb-ref-number="6" data-nb-words="156" data-nb-chars="999"><span class="idea" data-nb-ref-number="6" id="idea6" data-nb-words="156" data-nb-chars="999">Věra měla nezapomenutelný zážitek z&nbsp;nějaké schůze nebo exkurze, kde se&nbsp;ujal slova velmi inteligentní soudruh. Vysvětlil přítomným, že&nbsp;továrna, kterou ve&nbsp;jménu dělnické třídy právě zastupuje, může dodávat do&nbsp;celého světa vynikající výrobky. Kapitalisté nás pomlouvají, že&nbsp;jsme sto let za&nbsp;opicemi, zahřímal na&nbsp;závěr svého budovatelského projevu: „My nejsme sto let za&nbsp;opicemi, my&nbsp;jsme sto let před opicemi!“ Broňa Zboural se&nbsp;první rozhýkal smíchem a&nbsp;po něm všichni ostatní, Olínek zavyl fistulí, Mann se&nbsp;rozzářil, jako by&nbsp;snědl nejlepší lahůdku světa, Lena se&nbsp;vymrštila od&nbsp;stolu a&nbsp;mašírovala pokojem v&nbsp;silonkách bez pantoflí, Karafa si&nbsp;čistil brýle, protože mu&nbsp;od&nbsp;smíchu slzely oči. „My nejsme sto let za&nbsp;opicemi, my&nbsp;jsme sto let před opicemi!“ Ta&nbsp;věta se&nbsp;stala nejoblíbenějším a&nbsp;nejužívanějším rčením v&nbsp;rodině a&nbsp;v&nbsp;rodinách známých, přeskakovala jako zápalná jiskra od&nbsp;jednoho k&nbsp;druhému, působila jako magická formule zaručeně zlepšující náladu i&nbsp;té nejotrávenější osoby až&nbsp;do&nbsp;poloviny šedesátých let.</span></p>
        </section>
        <section>
          <p class="chunk" data-nb-ref-number="7" data-nb-words="179" data-nb-chars="1195"><span class="idea" data-nb-ref-number="7" id="idea7" data-nb-words="179" data-nb-chars="1195">Na&nbsp;rozpoutávání vášnivých hádek měl největší zásluhy Jarda Karafiát. Od&nbsp;půl jedenácté číhal na&nbsp;vhodný okamžik, a&nbsp;jakmile nastala odmlka v&nbsp;hovoru o&nbsp;filmech, knížkách a&nbsp;výstavách, vypálil na&nbsp;přátelskou společnost svou oblíbenou větu-rozbušku: „Važte si&nbsp;prezidenta Červeného! Budete prstíčkem hrabat a&nbsp;špendlíčkem kopat, až&nbsp;ho&nbsp;nebude!“ Společnost jako na&nbsp;povel vyprskla a&nbsp;zasyčela, někdo se&nbsp;zasmál a&nbsp;pan Olínek si&nbsp;mnul ruce, jak zase Karafu rozčílí. Červený byl nejen prezidentem, ale i&nbsp;prvním tajemníkem strany. Z&nbsp;toho důvodu měl dlouhý titul, delší než jména španělských šlechticů. V&nbsp;rozhlasových zprávách ho&nbsp;pořád dokola přeříkávali. Mluvili o&nbsp;Červeném několikrát denně a&nbsp;vždycky, když došlo na&nbsp;jeho jméno s&nbsp;tituly, zpomalil se&nbsp;v&nbsp;celé zemi čas: „prezident republiky a&nbsp;první tajemník Komunistické strany Československa…“. Všichni jsme měli v&nbsp;těch dobách spoustu času, přestože ho&nbsp;velká kvanta odčerpávaly fronty na&nbsp;základní potřeby i&nbsp;na úplné koniny. Červený se&nbsp;vyskytoval všude na&nbsp;retušovaných fotografiích a&nbsp;nebyl škaredý, dokonce i&nbsp;v&nbsp;televizi vypadal skoro jako normální chlap. Ale vážit si&nbsp;ho? To&nbsp;pobouřeně odmítal každý, kromě Karafiáta, který jak všichni doufali, jen rafinovaně provokoval.</span></p>
          <p class="chunk" data-nb-ref-number="8" data-nb-words="102" data-nb-chars="634"><span class="idea" data-nb-ref-number="8" id="idea8" data-nb-words="102" data-nb-chars="634">Místo socialismus říkal Červený „socálismus“, místo soudruzi „souzi“. Věřilo se, že&nbsp;je&nbsp;blbý úplně a&nbsp;nenapravitelně, možná však byl velmi chytrý a&nbsp;moudře to&nbsp;nedával najevo. Zasedl na&nbsp;Hradě poté, co&nbsp;jiní „souzi“ z&nbsp;jeho generace víceméně dramaticky zmizeli ze&nbsp;scény. Za&nbsp;jeho prezidentování se&nbsp;už&nbsp;z&nbsp;politických důvodů nevěšelo, což byl pokrok, o&nbsp;který se&nbsp;snad zasloužil ten legrační holohlavý milovník kukuřice Nikita. Roku 1953, před zasedáním ústředního výboru, prý odbouchli Beriju na&nbsp;jeho radu. I&nbsp;v&nbsp;Moskvě měl tenkrát někdo pistoli, a&nbsp;nenechal ji&nbsp;v&nbsp;zásuvce psacího stolu. Velké věci se&nbsp;děly v&nbsp;Moskvě, ale k&nbsp;nám docházely se&nbsp;zpožděním.</span></p>
          <p class="chunk" data-nb-ref-number="9" data-nb-words="115" data-nb-chars="708"><span class="idea" data-nb-ref-number="9" id="idea9" data-nb-words="115" data-nb-chars="708">Budete na&nbsp;Červeného se&nbsp;slzou v&nbsp;oku vzpomínat, trval na&nbsp;svém Karafiát. V&nbsp;jemné mladistvé tváři se&nbsp;mu&nbsp;rýsoval úsměv skoro omluvný, řev kolem vzrůstal. A&nbsp;přitom u&nbsp;nás nebývalo víc než dvanáct patnáct osob naráz. Lena Karafiátová, majitelka nejpronikavějšího hlasu, jaký se&nbsp;kdy v&nbsp;našem bytě rozezněl, na&nbsp;svého excentricky komunistického muže z&nbsp;plna hrdla zaječela: „Jaroušku, to&nbsp;nemyslíš vážně!“ Třesk a&nbsp;hlahol hostů, kteří vyjadřovali tentýž obsah mnohem hrubějšími slovy, prorážel zdi a&nbsp;šířil se&nbsp;všemi póry domu do&nbsp;nočního města. Nebo možná docela naopak: rozčilení sem pronikalo všemi póry domu, doráželo k&nbsp;nám z&nbsp;města, z&nbsp;celé země a&nbsp;možná z&nbsp;celého sovětského bloku a&nbsp;my jsme mu&nbsp;propůjčovali hlasy i&nbsp;hlasivky.</span></p>
          <p class="chunk" data-nb-ref-number="10" data-nb-words="51" data-nb-chars="318"><span class="idea" data-nb-ref-number="10" id="idea10" data-nb-words="51" data-nb-chars="318">Generace mých rodičů řešila absurdní sylogismy a&nbsp;paradoxní existenciální otázky&nbsp;– a&nbsp;moc si&nbsp;s&nbsp;nimi nevěděla rady. Co&nbsp;je&nbsp;horší: být blbý, nebo zlý? Goebbels měl vysoké IQ, oznámila Věra. „Blbost ohrožuje lidstvo,“ zasyčel hlasitým šepotem Mann. „Blbost! Ale co&nbsp;je&nbsp;to&nbsp;blbost, to&nbsp;ať&nbsp;někdo definuje,“ volal vyzývavě Karafa.</span></p>
          <p class="chunk" data-nb-ref-number="11" data-nb-words="180" data-nb-chars="1109"><span class="idea" data-nb-ref-number="11" id="idea11" data-nb-words="180" data-nb-chars="1109">K&nbsp;jedné hodině s&nbsp;půlnoci pili muži v&nbsp;rozčilení kyselý lák z&nbsp;litrových sklenic od&nbsp;nakládaných okurek, popel jim padal z&nbsp;cigaret na&nbsp;stůl i&nbsp;na koberec. Křišťálové pohárky po&nbsp;babičce nebezpečně cinkaly a&nbsp;paní Karafiátová je&nbsp;ohleduplně vyměňovala za&nbsp;tlustostěnné sklenky od&nbsp;hořčice. Tenkrát jsem poprvé měl pocit, že&nbsp;pan Karafiát je&nbsp;král Artuš a&nbsp;že tu&nbsp;společně hledáme grál. Bronislav Zboural se&nbsp;odebíral do&nbsp;spížky, kde marně hledal záchodovou mísu. Věra už&nbsp;věděla a&nbsp;volala za&nbsp;ním: „Broni, hajzlik je&nbsp;vedle!“ Jen pan Vilém nikdy nenadával, nesmál se&nbsp;a&nbsp;nevyprávěl tragické historky k&nbsp;popukání, zato občas zamyšleně připomínal válku, kterou prožil hlavně v&nbsp;ruském lágru. Na&nbsp;rozdíl od&nbsp;Tichých byl Němec místem narození i&nbsp;mateřským jazykem: na&nbsp;ruské frontě dezertoval k&nbsp;Rudé armádě a&nbsp;skončil v&nbsp;lágru s&nbsp;dalšími důstojníky wehrmachtu. Do&nbsp;Brna se&nbsp;dostal v&nbsp;sovětském vagonu plném německých zajatců. Dorazili živí tři, počítaje i&nbsp;jeho. V&nbsp;roztrhané německé uniformě se&nbsp;dopotácel patnáctého června 1945 do&nbsp;bytu své budoucí ženy. Ani na&nbsp;něho nikdo nevystřelil, odsun Němců už&nbsp;byl proveden a&nbsp;on bez překážek dorazil do&nbsp;Židenic.</span></p>
        </section>
        <section>
          <p class="chunk" data-nb-ref-number="12" data-nb-words="104" data-nb-chars="612"><span class="idea" data-nb-ref-number="12" id="idea12" data-nb-words="104" data-nb-chars="612">V&nbsp;padesátých letech se&nbsp;o&nbsp;jistých věcech mluvilo šeptem, například o&nbsp;popravách a&nbsp;věšení, časy se&nbsp;však měnily a&nbsp;hovory se&nbsp;vedly čím dál hlasitěji, protože tu&nbsp;byly jisté vyhlídky, že&nbsp;dobro přece jenom zvítězí. Do&nbsp;poloviny šedesátých let paní Olínková zavírala z&nbsp;opatrnosti už&nbsp;po&nbsp;desáté hodině okna, další tři nebo čtyři roky se&nbsp;větralo svobodně. Hluk domácích bitev patřil k&nbsp;mému šťastnému dětství v&nbsp;lepší polovině světa, patřil k&nbsp;mé na&nbsp;šoky bohaté pubertě a&nbsp;k&nbsp;prvním studentským rokům. Diskutovalo se&nbsp;hlavně o&nbsp;způsobu provedení toho dobra v&nbsp;naší zemi i&nbsp;v&nbsp;sovětském bloku. Jednou měly přijít na&nbsp;řadu i&nbsp;země ostatní.</span></p>
          <p class="chunk" data-nb-ref-number="13" data-nb-words="102" data-nb-chars="737"><span class="idea" data-nb-ref-number="13" id="idea13" data-nb-words="102" data-nb-chars="737">Jako pracující lid vydávali moji rodiče a&nbsp;jejich kamarádi své nejlepší síly, vyučovali a&nbsp;všelijak vychovávali děti a&nbsp;mládež, spravovali knihovny a&nbsp;jiná kulturní zařízení, organizovali dopravu, zemědělství, a&nbsp;někteří dokonce psali básně a&nbsp;malovali. Pěkně. Za&nbsp;války spolu chodili na&nbsp;královopolské gymnázium, po&nbsp;maturitě museli do&nbsp;německých fabrik, pan Zboural byl totálně nasazený v&nbsp;Rakousku. Ztratili kamarády v&nbsp;koncentračních táborech, za&nbsp;heydrichiády a&nbsp;za povstání, na&nbsp;Slovensku kdesi, nejspíš v&nbsp;Nízkých Tatrách mezi nezvěstnými partyzány. Na&nbsp;bolest a&nbsp;zlo chtěli po&nbsp;válce odpovědět dobrem, pokud možno absolutním, které jim připadalo jako perfektně vymyšlené a&nbsp;teoreticky bezchybné. Marxisticky formulované a&nbsp;leninisticky uskutečňované.</span></p>
          <p class="chunk" data-nb-ref-number="14" data-nb-words="108" data-nb-chars="602"><span class="idea" data-nb-ref-number="14" id="idea14" data-nb-words="108" data-nb-chars="602">Uskutečňovat dobro v&nbsp;každodenním životě a&nbsp;v&nbsp;zaměstnání byl úkol nadmíru těžký a&nbsp;oni se&nbsp;do&nbsp;něho vrhali se&nbsp;vší svou mladou energií. Věřili, že&nbsp;razí cestu dobrému, jednali nesobecky a&nbsp;obětavě. Nás děti brali každou neděli k&nbsp;vodě nebo do&nbsp;lesa, v&nbsp;zimě na&nbsp;lyže a&nbsp;v&nbsp;létě na&nbsp;venkov, pomáhat na&nbsp;sena a&nbsp;při žních. Voda v&nbsp;rybnících byla čistá, lesy voněly, rostly houby a&nbsp;maliny, ze&nbsp;kterých matky dělaly džemy a&nbsp;čirý nachový sirup. Ten jsme nalívali Otovi, Filipovi a&nbsp;Kristýnce, když k&nbsp;nám přišli, a&nbsp;taky babičce Anně, která si&nbsp;ráda povídala s&nbsp;naší babičkou Anežkou. V&nbsp;kuchyni to&nbsp;útulně vonělo malinami a&nbsp;houbami.</span></p>
        </section>
        <section>
          <p class="chunk" data-nb-ref-number="15" data-nb-words="99" data-nb-chars="580"><span class="idea" data-nb-ref-number="15" id="idea15" data-nb-words="99" data-nb-chars="580">Hledám smysl toho všeho a&nbsp;není to&nbsp;vůbec snadné. Chci proto vydat ještě jedno svědectví z&nbsp;toho času, chci je&nbsp;se&nbsp;vší vážností dítěte odevzdat tomu, kdo je&nbsp;pochopí: prvních pět šest let po&nbsp;válce byly vzduch i&nbsp;země nasycené vůlí k&nbsp;dobrému jako světlými jiskrami. Možná se&nbsp;ty&nbsp;jiskry rodily z&nbsp;radosti, že&nbsp;válka skončila, a&nbsp;jako plaménky obětavosti a&nbsp;dobré vůle. Zeleň listů a&nbsp;trávy byla díky nim živější, květy zářivější. Lidské oči laskavější. Byla to&nbsp;velká příležitost, kterou jsme tenkrát strašlivě propásli. Asi si&nbsp;lidi mysleli, že&nbsp;ty&nbsp;jiskry budou mít k&nbsp;dispozici libovolně a&nbsp;pořád.</span></p>
        </section>
        <section>
          <p class="chunk" data-nb-ref-number="16" data-nb-words="146" data-nb-chars="864"><span class="idea" data-nb-ref-number="16" id="idea16" data-nb-words="146" data-nb-chars="864">V&nbsp;šedesátých letech jsme s&nbsp;Martinem už&nbsp;směli v&nbsp;sobotu sedat v&nbsp;zakouřeném obýváku s&nbsp;rozohněnými přáteli střední a&nbsp;ještě pořád komunistické generace našich rodičů. Začali se&nbsp;na&nbsp;nás obracet jako na&nbsp;rovné a&nbsp;byli velmi zdvořilí k&nbsp;Lucii, která se&nbsp;ke&nbsp;společnosti přidala v&nbsp;černém svetru a&nbsp;s&nbsp;dlouhou červenou šálou kolem krku, snad ve&nbsp;stylu existencialistů a&nbsp;Juliette Gréco. Od&nbsp;roku 1967 se&nbsp;k&nbsp;jedné hodině s&nbsp;půlnoci hluk boje přesouval z&nbsp;bytu na&nbsp;schody činžáku a&nbsp;odtud na&nbsp;chodník. O&nbsp;dláždění rozčileně klapaly podpatky Leny Karafiátové a&nbsp;jejich ostré ťukání pronikalo do&nbsp;snů obyvatel celé ulice. Byly to&nbsp;nejlepší roky druhé poloviny století a&nbsp;nejlepší roky v&nbsp;životě mých rodičů. Pan Olínek a&nbsp;Jarda Karafiát se&nbsp;potěšeně loučívali slovy: „To jsme se&nbsp;zas krásně pohádali!“ Když k&nbsp;hádce výjimečně nedošlo, rozcházeli se&nbsp;přátelé jaksi s&nbsp;lítostí. S&nbsp;pocitem, že&nbsp;se&nbsp;ulili z&nbsp;bitvy.</span></p>
        </section>
        <section>
          <p class="chunk" data-nb-ref-number="17" data-nb-words="176" data-nb-chars="1100"><span class="idea" data-nb-ref-number="17" id="idea17" data-nb-words="176" data-nb-chars="1100">V&nbsp;posledním roce své kariéry se&nbsp;tajemník Červený pokusil zakázat film Věry Chytilové, v&nbsp;němž se&nbsp;nějaké holky balily nahaté do&nbsp;novin. Na&nbsp;velké prvostránkové fotografii v&nbsp;šedivém provedení Rudého práva bylo dobře vidět jeho prezidentskou tvář&nbsp;– a&nbsp;tu si&nbsp;holky nalepily rovnou na&nbsp;zadky. Na&nbsp;holé, pěkně vykrojené zadky. Karafiátovo provokativní prohlášení ten skvělý film živě připomnělo. „Je to&nbsp;báječné, do&nbsp;Rudého práva si&nbsp;přece utírají prdele všichni občané, prezident neprezident: z&nbsp;nezbytí!“ volal Broňa Zboural. Společnost byla zajedno: všichni mají na&nbsp;záchodě noviny natrhané na&nbsp;obdélníčky a&nbsp;všelijak nastrkané či&nbsp;poskládané do&nbsp;nástěnné krabičky na&nbsp;toaletní papír, který už&nbsp;zas není k&nbsp;dostání. Ve&nbsp;čtenářských domácnostech jsou noviny celé, narovnané v&nbsp;rohu na&nbsp;stoličce, každý si&nbsp;počte a&nbsp;pak sám natrhá stránky již přečtené. Špatně je&nbsp;na&nbsp;tom ten, kdo má&nbsp;k&nbsp;dispozici jen záchod společný pro celé patro v&nbsp;chodbě: moc si&nbsp;neposedí, každou chvíli se&nbsp;před záchodem zastaví kroky a&nbsp;hned se&nbsp;taky ozve nervózní klepání. U&nbsp;nás doma se&nbsp;však scházela brněnská smetánka, ta&nbsp;měla záchody vlastní a&nbsp;dobře osvětlené.</span></p>
          <p class="chunk" data-nb-ref-number="18" data-nb-words="41" data-nb-chars="227"><span class="idea" data-nb-ref-number="18" id="idea18" data-nb-words="41" data-nb-chars="227">„Balit se&nbsp;do&nbsp;novin ve&nbsp;filmu je&nbsp;něco jinýho než utírat si&nbsp;novinami zadek,“ navrhla nové téma Lena Karafiátová. A&nbsp;paní Olínková dodala: „Když má&nbsp;někdo ksicht v&nbsp;novinách, musí si&nbsp;spočítat, že&nbsp;do&nbsp;něj lidi zabalej, co&nbsp;se&nbsp;jim zlíbí!“</span></p>
          <p class="chunk" data-nb-ref-number="19" data-nb-words="97" data-nb-chars="613"><span class="idea" data-nb-ref-number="19" id="idea19" data-nb-words="97" data-nb-chars="613">„Jsou to&nbsp;krásný mladý holky, má&nbsp;být rád!“ Tuto větu zaječel fotograf a&nbsp;karikaturista Vilém Mann s&nbsp;takovou autoritou, že&nbsp;na&nbsp;chvíli nastalo napjaté ticho. Tím halasnější byl pak jásot nad tou vtipnou myšlenkou. Mužské a&nbsp;ženské hlasy se&nbsp;znovu rozletěly k&nbsp;prázdným nebesům. „Třeba papír někdo schválně sabotuje, aby se&nbsp;Rudé právo dostalo tam, kam patří,“ přisazoval si&nbsp;básník Pocel. „Obávám se, že&nbsp;nikdo nic nesabotuje,“ řekla bojovně Věra: „Posírá se&nbsp;to&nbsp;samo.“ Podivná periodizace dějin: za&nbsp;války se&nbsp;střílelo, těsně po&nbsp;válce mlátilo pažbami. V&nbsp;padesátých letech se&nbsp;zavíralo a&nbsp;věšelo, v&nbsp;šedesátých vtipně diskutovalo.</span></p>
          <p class="chunk" data-nb-ref-number="20" data-nb-words="59" data-nb-chars="325"><span class="idea" data-nb-ref-number="20" id="idea20" data-nb-words="59" data-nb-chars="325">Pokud naše rodná země&nbsp;– jakož i&nbsp;ostatní státy sovětského bloku&nbsp;– nebyla příslibem i&nbsp;zárukou konečného dobra na&nbsp;světě, někdo za&nbsp;to&nbsp;snad mohl, někdo musel být tím historickým podvodem vinen! Ale přece, že&nbsp;by&nbsp;to&nbsp;byl zrovna Jarda Karafiát? Dobro a&nbsp;zlo si&nbsp;vyměňovaly místo ve&nbsp;státě, ve&nbsp;světě i&nbsp;v&nbsp;hlavách lidí. Nebo jen ve&nbsp;slovech?</span></p>
          <p class="chunk" data-nb-ref-number="21" data-nb-words="55" data-nb-chars="317"><span class="idea" data-nb-ref-number="21" id="idea21" data-nb-words="55" data-nb-chars="317">V&nbsp;osmašedesátém lidé přestali z&nbsp;opatrnosti zavírat okna a&nbsp;začali mluvit veřejně, v&nbsp;práci, někdy dokonce na&nbsp;náměstí. Doma četli články a&nbsp;knížky o&nbsp;tom, jak v&nbsp;zemi hospodařit, aby nikdo nebyl chudý, aby panovala spravedlnost a&nbsp;aby se&nbsp;mohlo cestovat po&nbsp;celém světě, hlavně k&nbsp;moři, do&nbsp;Paříže a&nbsp;možná až&nbsp;do&nbsp;Spojených států.</span></p>
          <p class="chunk" data-nb-ref-number="22" data-nb-words="52" data-nb-chars="328"><span class="idea" data-nb-ref-number="22" id="idea22" data-nb-words="52" data-nb-chars="328">Milicionářská pistole ve&nbsp;spodní zásuvce Josefova psacího stolu to&nbsp;všechno patnáct let odposlouchávala, až&nbsp;se&nbsp;záhadně ztratila té&nbsp;noci, kdy do&nbsp;celé země vrazilo naráz půl milionu vojáků v&nbsp;letadlech, tancích a&nbsp;obrněných vozech. Na&nbsp;hledání dobra se&nbsp;od&nbsp;druhé poloviny šedesátých let dalo hodně lidí a&nbsp;tábor míru to&nbsp;špatně toleroval.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kazda_vec_at_dospeje_na_sve_misto_023.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>