<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="32/ Vědecký ateismus">
    <meta name="apple-mobile-web-app-capable" content="yes">
    <title>32/ Vědecký ateismus</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Sylvie Richterová: Každá věc ať dospěje na své místo">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Každá věc ať dospěje na své místo">
    <meta property="og:title" content="Každá věc ať dospěje na své místo">
    <meta property="og:type" content="book">
    <meta property="og:book:author" content="Sylvie Richterová">
    <meta property="twitter:title" content="Sylvie Richterová: Každá věc ať dospěje na své místo">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./kazda_vec_at_dospeje_na_sve_misto_037.html">
    <link rel="next" href="./kazda_vec_at_dospeje_na_sve_misto_039.html">
    <meta name="nb-order" content="34">
    <link rel="self" href="kazda_vec_at_dospeje_na_sve_misto_038.html">
    <meta name="nb-identifier" content="richterova-kazda-vec-at-dospeje-na-sve-misto-f91d1b9">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1527" data-nb-chars="9806">
    <nav role="doc-toc">
      <ul class="plain section">
        <li><a href="kazda_vec_at_dospeje_na_sve_misto_005.html">Citát</a></li>
        <li><a href="kazda_vec_at_dospeje_na_sve_misto_006.html">Předznamenání</a></li>
        <li><a href="kazda_vec_at_dospeje_na_sve_misto_007.html">1/ Zpětné zrcátko</a></li>
        <li><a href="kazda_vec_at_dospeje_na_sve_misto_008.html">2/ Oheň na Hádech</a></li>
        <li><a href="kazda_vec_at_dospeje_na_sve_misto_009.html">3/ Nebe–peklo–ráj</a></li>
        <li><a href="kazda_vec_at_dospeje_na_sve_misto_010.html">4/ Všude můžeme být doma, ale nemusíme</a></li>
        <li><a href="kazda_vec_at_dospeje_na_sve_misto_011.html">5/ Pozdější pokus o&nbsp;domov</a></li>
        <li><a href="kazda_vec_at_dospeje_na_sve_misto_012.html">6/ Otcové</a></li>
        <li><a href="kazda_vec_at_dospeje_na_sve_misto_013.html">7/ Zimní krajiny duše</a></li>
        <li><a href="kazda_vec_at_dospeje_na_sve_misto_014.html">8/ Mystérium ateistických Vánoc</a></li>
        <li><a href="kazda_vec_at_dospeje_na_sve_misto_015.html">9/ Noční světla, denní přízraky</a></li>
        <li><a href="kazda_vec_at_dospeje_na_sve_misto_016.html">10/ Pokusy o&nbsp;ráj</a></li>
        <li><a href="kazda_vec_at_dospeje_na_sve_misto_017.html">11/ Pokusy o&nbsp;dobro&nbsp;– průhledy I</a></li>
        <li><a href="kazda_vec_at_dospeje_na_sve_misto_018.html">12/ Kvásek na Otesánka (Vánoce II)</a></li>
        <li><a href="kazda_vec_at_dospeje_na_sve_misto_019.html">13/ Tady nikdo nestřílí</a></li>
        <li><a href="kazda_vec_at_dospeje_na_sve_misto_020.html">14/ Vyhnání z&nbsp;ráje</a></li>
        <li><a href="kazda_vec_at_dospeje_na_sve_misto_021.html">15/ Říše mrtvých</a></li>
        <li><a href="kazda_vec_at_dospeje_na_sve_misto_022.html">16/ Nezralé ovoce poznání</a></li>
        <li><a href="kazda_vec_at_dospeje_na_sve_misto_023.html">17/ Rekonstrukce: dobro a&nbsp;zlo</a></li>
        <li><a href="kazda_vec_at_dospeje_na_sve_misto_024.html">18/ Pokusy o&nbsp;dobro&nbsp;– průhledy II</a></li>
        <li><a href="kazda_vec_at_dospeje_na_sve_misto_025.html">19/ Pokusy o&nbsp;krásu, pokusy o&nbsp;svobodu</a></li>
        <li><a href="kazda_vec_at_dospeje_na_sve_misto_026.html">20/ Odkud jdeš, kam nepřicházíš</a></li>
        <li><a href="kazda_vec_at_dospeje_na_sve_misto_027.html">21/ Pokusy o&nbsp;svědomí</a></li>
        <li><a href="kazda_vec_at_dospeje_na_sve_misto_028.html">22/ Do světa</a></li>
        <li><a href="kazda_vec_at_dospeje_na_sve_misto_029.html">23/ Chceme světlo</a></li>
        <li><a href="kazda_vec_at_dospeje_na_sve_misto_030.html">24/ Kde jsi byl</a></li>
        <li><a href="kazda_vec_at_dospeje_na_sve_misto_031.html">25/ Lucie</a></li>
        <li><a href="kazda_vec_at_dospeje_na_sve_misto_032.html">26/ Tanky</a></li>
        <li><a href="kazda_vec_at_dospeje_na_sve_misto_033.html">27/ Probuzení jako sen</a></li>
        <li><a href="kazda_vec_at_dospeje_na_sve_misto_034.html">28/ Státní tajemství</a></li>
        <li><a href="kazda_vec_at_dospeje_na_sve_misto_035.html">29/ Jak jsme žili nežili</a></li>
        <li><a href="kazda_vec_at_dospeje_na_sve_misto_036.html">30/ Ještě pořád jdeš a&nbsp;nepřicházíš</a></li>
        <li><a href="kazda_vec_at_dospeje_na_sve_misto_037.html">31/ Cesty zoufalství</a></li>
        <li><a href="kazda_vec_at_dospeje_na_sve_misto_038.html">32/ Vědecký ateismus</a></li>
        <li><a href="kazda_vec_at_dospeje_na_sve_misto_039.html">33/ Roma a&nbsp;amor</a></li>
        <li><a href="kazda_vec_at_dospeje_na_sve_misto_040.html">34/ Nevrátíš se dvakrát do stejného domu</a></li>
        <li><a href="kazda_vec_at_dospeje_na_sve_misto_041.html">35/ Prach předků</a></li>
        <li><a href="kazda_vec_at_dospeje_na_sve_misto_042.html">36/ Prach náš</a></li>
        <li><a href="kazda_vec_at_dospeje_na_sve_misto_043.html">37/ Co trvá a&nbsp;co zaniká</a></li>
        <li><a href="kazda_vec_at_dospeje_na_sve_misto_044.html">38/ Závěry</a></li>
        <li><a href="kazda_vec_at_dospeje_na_sve_misto_045.html">39/ Marie z&nbsp;hlediska duše</a></li>
        <li><a href="kazda_vec_at_dospeje_na_sve_misto_046.html">40/ Pokusy o&nbsp;návrat</a></li>
        <li><a href="kazda_vec_at_dospeje_na_sve_misto_047.html">41/ Mezi řekami</a></li>
        <li><a href="kazda_vec_at_dospeje_na_sve_misto_048.html">42/ Oheň a&nbsp;paměť</a></li>
        <li><a href="kazda_vec_at_dospeje_na_sve_misto_049.html">43/ Janův definitivní návrat</a></li>
        <li><a href="kazda_vec_at_dospeje_na_sve_misto_050.html">44/ Každá věc ať dospěje na své místo</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kazda_vec_at_dospeje_na_sve_misto_037.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="20"><span class="idea" data-nb-ref-number="1" id="idea1" data-nb-words="3" data-nb-chars="20">32/ Vědecký ateismus</span></h1>
        <section>
          <p class="chunk" data-nb-ref-number="2" data-nb-words="60" data-nb-chars="391"><span class="idea" data-nb-ref-number="2" id="idea2" data-nb-words="60" data-nb-chars="391">Kazimír před časem vychválil Pavlovi Poslednímu jakýsi článek, složil mu&nbsp;několik profesionálních poklon a&nbsp;svěřil se, že&nbsp;jeho vlastní historicko-teoretické teze se&nbsp;Pavlovým myšlenkám v&nbsp;mnohém blíží. Snad proto se&nbsp;Pavel rozhodl vzít Marii s&nbsp;sebou do&nbsp;Brna na&nbsp;tajnou přednášku, kterou Kazimír za&nbsp;účasti kolegů z&nbsp;Anglie zorganizoval v&nbsp;soukromém bytě. A&nbsp;pozval Pavla s&nbsp;Marií i&nbsp;na místodržitelství.</span></p>
          <p class="chunk" data-nb-ref-number="3" data-nb-words="153" data-nb-chars="1004"><span class="idea" data-nb-ref-number="3" id="idea3" data-nb-words="153" data-nb-chars="1004">Říkalo se&nbsp;tak budově, kde sídlilo Muzeum dělnického hnutí a&nbsp;kde se&nbsp;ve&nbsp;druhém patře nacházel Ústav vědeckého ateismu. Říkat místodržitelství bylo vtipné i&nbsp;historicky fundované, jelikož palác, kde sídlil Ústav vědeckého ateismu a&nbsp;jehož hlavní část zabíralo Muzeum dělnického hnutí, byl kdysi augustiniánský klášter. Augustiniány vystěhoval v&nbsp;osmnáctém století rakouský císař Josef II. pro své místodržící. Vystěhovali se, když vzniklo Československo. České úředníky pak vyhnal Hitler, jeho místodržící utekli po&nbsp;válce. Nakonec budovu obsadili komunisté, ale třeba se&nbsp;taky jednoho dne kalupem odklidí. Už&nbsp;dvě stě let budovu někdo obsazuje, ale nikdo na&nbsp;věčné časy nezůstane, navzdory tomu, že&nbsp;v&nbsp;průčelí barokního paláce se&nbsp;červená cosi, co&nbsp;z&nbsp;dálky vypadá jako rudá řezná rána a&nbsp;zblízka jako ohlášky mystické svatby čerta s&nbsp;ďáblem. Je&nbsp;to&nbsp;transparent „Se Sovětským svazem na&nbsp;věčné časy a&nbsp;nikdy jinak“. Dovětek „a nikdy jinak“ je&nbsp;epochální: v&nbsp;tu chvíli zdůrazňuje vděčnost za&nbsp;vojenskou okupaci a&nbsp;její následky.</span></p>
          <p class="chunk" data-nb-ref-number="4" data-nb-words="53" data-nb-chars="359"><span class="idea" data-nb-ref-number="4" id="idea4" data-nb-words="53" data-nb-chars="359">Před místodržitelstvím se&nbsp;nově a&nbsp;zlatě leskne bronzová socha uctívající památku padlých druhé světové války, kterou Pomněnka v&nbsp;Makarské vinárně prohlásil za&nbsp;kravěnec. Marie si&nbsp;na&nbsp;něho s&nbsp;dojetím vzpomněla: abstraktní socha se&nbsp;jinak nazvat nedá. Marie si&nbsp;prohlíží čistě zrestaurované štukované zdi místodržitelství a&nbsp;oceňuje heslo „na věčné časy a&nbsp;nikdy jinak“.</span></p>
          <p class="chunk" data-nb-ref-number="5" data-nb-words="56" data-nb-chars="355"><span class="idea" data-nb-ref-number="5" id="idea5" data-nb-words="56" data-nb-chars="355">Komunistické věčné časy nebyly na&nbsp;nebi, byly na&nbsp;zemi, což je&nbsp;vědečtější stupeň věčnosti než nějaké nebe, se&nbsp;kterým přece nikdo nepočítá. A&nbsp;nikdo počítat nesmí, alespoň žádný marxista ne. Ráj ostatně musí být pěkná nuda, jak psali přičinlivě straničtí spisovatelé i&nbsp;literární kritikové, dávajíce najevo, že&nbsp;peklo na&nbsp;zemi je&nbsp;lepší než jakési vybásněné nebe.</span></p>
        </section>
        <section>
          <p class="chunk" data-nb-ref-number="6" data-nb-words="67" data-nb-chars="481"><span class="idea" data-nb-ref-number="6" id="idea6" data-nb-words="67" data-nb-chars="481">„Copak to&nbsp;bezduché hromadění slov stejného významu anulující celkový význam nikomu nevadí?“ zeptala se&nbsp;nadaná studentka matematiky Pavla. Ale to&nbsp;už&nbsp;procházeli kolem vrátnice pod dozorem zpoceného, zavalitého chlapíka s&nbsp;odulou tváří. Zmlkli a&nbsp;nuceně volným krokem zamířili přes velkou vstupní dvoranu k&nbsp;širokému schodišti, vyzdobenému portréty místodržitelů a&nbsp;českých i&nbsp;rakouských šlechticů z&nbsp;osmnáctého a&nbsp;devatenáctého století. Jejich tváře na&nbsp;ně&nbsp;civěly nechápavě, z&nbsp;jiné věčnosti.</span></p>
          <p class="chunk" data-nb-ref-number="7" data-nb-words="88" data-nb-chars="613"><span class="idea" data-nb-ref-number="7" id="idea7" data-nb-words="88" data-nb-chars="613">„Idiocie je&nbsp;funkční, čím je&nbsp;jí&nbsp;víc, tím líp,“ odpověděl polohlasem Pavel Marii, když šli kolem portrétu neduživého Ferdinanda Dobrotivého. Čím absurdnější heslo, tím větší moc. Absurdita je&nbsp;symptomem vyššího, silnějšího a&nbsp;hlavně nevyzpytatelného řádu. Když můžeme mít absurdní věčnost, může být všechno absurdní. „Credo, quia absurdum,“ vzpomněla si&nbsp;Marie na&nbsp;slavný výrok. „Věřím, protože je&nbsp;to&nbsp;absurdní.“ Autorem je&nbsp;Quintus Septimus Florens Tertullianus, řečený Tertullian, církevní otec v&nbsp;berberském turbanu. „To jako absurdní hesla mají vyvolat víru?“ Pavel pobaveně kývl hlavou. „Víru ani ne, ale strach ano.“</span></p>
          <p class="chunk" data-nb-ref-number="8" data-nb-words="25" data-nb-chars="182"><span class="idea" data-nb-ref-number="8" id="idea8" data-nb-words="25" data-nb-chars="182">Takto spolu Pavel a&nbsp;Marie rozmlouvali, zatímco zvolna stoupali po&nbsp;širokém schodišti potaženém červeným kobercem, vstříc Kazimírovi, v&nbsp;jehož dobrou duši a&nbsp;přátelství přirozeně věřili.</span></p>
        </section>
        <section>
          <p class="chunk" data-nb-ref-number="9" data-nb-words="124" data-nb-chars="897"><span class="idea" data-nb-ref-number="9" id="idea9" data-nb-words="124" data-nb-chars="897">Prokádrovaným soudruhům zevlujícím služebně v&nbsp;kancelářích byl idiotismus hesla upřímně lhostejný, stejně jako většině obyvatelstva té&nbsp;zvláštní země. Naučili se&nbsp;je&nbsp;nevnímat. Vyskytovalo se&nbsp;na&nbsp;budovách gotických, barokních, secesních, moderních, ošklivých, starých i&nbsp;nových, dokonce i&nbsp;na vzácných budovách renesančních, v&nbsp;interiérech a&nbsp;na veřejných prostranstvích, podél státních silnic i&nbsp;okresek, nevyjímaje horské silničky. „Kdybychom v&nbsp;této budově hledali, kdo věří v&nbsp;komunismus, nenajdeme nikoho od&nbsp;sklepa po&nbsp;střechu,“ dodal Pavel polohlasem, když zvolna zdolávali druhé, služební patro, kam vedlo schodiště užší, kobercem ani portréty neozdobené. Tajný pověřenec držící v&nbsp;úschově klíče od&nbsp;protiatomového krytu, do&nbsp;kterého vedou obrněné dveře vedle archivu, věří v&nbsp;sytou masitou stravu. Právě schází dolů po&nbsp;schodech, po&nbsp;kterých Pavel s&nbsp;Marií stoupají. Uhýbají stranou, aby mohl pohodlně projít.</span></p>
        </section>
        <section>
          <p class="chunk" data-nb-ref-number="10" data-nb-words="148" data-nb-chars="872"><span class="idea" data-nb-ref-number="10" id="idea10" data-nb-words="148" data-nb-chars="872">Je&nbsp;čas gulášového komunismu a&nbsp;každý se&nbsp;nají dosyta, bez front na&nbsp;maso, na&nbsp;pomeranče nebo na&nbsp;vánoční kapry. Funkcionáři jsou odulí, tajemníci a&nbsp;nejvyšší funkcionáři mají v&nbsp;obličeji stín, který si&nbsp;zaslouží pojmenovat šelmí. Což je&nbsp;něco docela jiného než šelmovský. Kazimír se&nbsp;však krkovičkou, uzeným, řízky, pivem ani srnčím nebo kančím masem nepřecpává, kromě jógy pěstuje pilně i&nbsp;dlouhé pěší procházky kolem řeky nebo kolem přehrady. A&nbsp;tak je&nbsp;na&nbsp;první pohled jasné, že&nbsp;je&nbsp;šikovný, mocný a&nbsp;proč ne&nbsp;– geniální. Zůstala přičaplá chůze, ale kdo by&nbsp;mu&nbsp;mohl mít něco takového za&nbsp;zlé! Jen to&nbsp;je&nbsp;nepříjemné, že&nbsp;oči mají žlutozelenou zmijí barvu a&nbsp;zornice vypadají jako násoska jehly na&nbsp;odběr krve. Marie ani Pavel si&nbsp;jeho očí nevšímají a&nbsp;je to&nbsp;chyba, výraz, světlo a&nbsp;krása očí jsou objektivní hodnota. Mně to&nbsp;trvalo dlouho, než jsem si&nbsp;dojem z&nbsp;Kazimírova pohledu přesně definoval.</span></p>
        </section>
        <section>
          <p class="chunk" data-nb-ref-number="11" data-nb-words="147" data-nb-chars="886"><span class="idea" data-nb-ref-number="11" id="idea11" data-nb-words="147" data-nb-chars="886">„Objektivní hodnoty neexistují!“ šeptává Kazimír zasvěceně svým kolegům, komunistickým i&nbsp;nekomunistickým. Nikdo mu&nbsp;neoponuje. Zní to&nbsp;důvtipně i&nbsp;vtipně, obzvlášť když se&nbsp;svému vtipu začne smát povzbudivě jako první. Ano, lidi se&nbsp;rádi smějí, to&nbsp;Kazimír dobře ví, mají rádi vtipálky a&nbsp;veselé kopy. Směje se&nbsp;z&nbsp;plna hrdla, upíří oči přivírá a&nbsp;navíc (ale ne&nbsp;zároveň) osahává ženským prsa. Dělá to&nbsp;tak, aby nepoznaly, jestli schválně, nebo z&nbsp;okouzlující nešikovnosti. Například, když dámě přidrží dveře nebo pomůže do&nbsp;kabátu. Kdo by&nbsp;se&nbsp;na&nbsp;Kazimíra zlobil, vždyť je&nbsp;samá ochota a&nbsp;obětavost. Zanedlouho se&nbsp;mu&nbsp;podaří rozesmát i&nbsp;spoluvězně v&nbsp;kriminále, ale v&nbsp;tuto chvíli to&nbsp;ještě ani Kazimír netuší, tím míň tuší, že&nbsp;z&nbsp;něho za&nbsp;několik měsíců bude hnusný zrádný fízl. Jak by&nbsp;to&nbsp;mohli tušit Pavel a&nbsp;Marie? A&nbsp;i&nbsp;kdyby je&nbsp;něco podobného napadlo, bylo by&nbsp;od&nbsp;nich ošklivé takovou zlou myšlenku neodehnat.</span></p>
          <p class="chunk" data-nb-ref-number="12" data-nb-words="116" data-nb-chars="723"><span class="idea" data-nb-ref-number="12" id="idea12" data-nb-words="116" data-nb-chars="723">Kazimír sedí vzpřímeně za&nbsp;psacím stolem, který pamatuje jiné mocné pány, a&nbsp;dobře se&nbsp;tam vyjímá. Je&nbsp;spokojený sám se&nbsp;sebou, zejména proto, že&nbsp;ostatní lidé jsou na&nbsp;rozdíl od&nbsp;něho blbí. Důkazů o&nbsp;tom má&nbsp;každý den dost a&nbsp;dost. Pavel ovšem hloupý není, to&nbsp;Kazimír dobře ví, ale obecně vzato je&nbsp;lidská blbost hlavní historická konstanta. „Kafíčko uděláme,“ navrhne nadšeně, vymrští se&nbsp;a&nbsp;běží ke&nbsp;kávovaru umístěnému v&nbsp;obskurní kuchyňce kdesi vedle záchodů. Pavel a&nbsp;Marie se&nbsp;zatím opatrně usadí v&nbsp;ošoupaných křeslech z&nbsp;padesátých let dvacátého století. Původní nábytek zdobí zámky, kde přebývají soudruzi mnohem mocnější než ti, co&nbsp;se&nbsp;plácají v&nbsp;jakémsi muzeu dělnického hnutí. Jen stůl pamatuje zašlou slávu původních místodržitelů.</span></p>
          <p class="chunk" data-nb-ref-number="13" data-nb-words="115" data-nb-chars="755"><span class="idea" data-nb-ref-number="13" id="idea13" data-nb-words="115" data-nb-chars="755">Kazimír postavil konvici na&nbsp;plyn, hbitě se&nbsp;vrací, ze&nbsp;skříňky u&nbsp;knihovny vytahuje šálky a&nbsp;cukřenku. Postaví je&nbsp;na&nbsp;konferenční stolek, také z&nbsp;padesátých let, a&nbsp;spiklenecky mrkne na&nbsp;Pavla. Vysune bradu a&nbsp;rozhrne rty na&nbsp;znamení úsměvu: teď něco uvidíte. Pak se&nbsp;k&nbsp;Pavlovi a&nbsp;Marii obřadně otočí zády a&nbsp;zasune ruce do&nbsp;regálu, kamsi dozadu. V&nbsp;první řadě stojí na&nbsp;polici pečlivě vyrovnaná sbírka dvaceti ročníků časopisu, jehož je&nbsp;Kazimír šéfredaktorem a&nbsp;jediným, nedobrovolným, avšak placeným čtenářem. Zpoza hradby vědeckoateistického periodika teď ale vytahuje na&nbsp;boží světlo jiné čtení: pěkně vázanou a&nbsp;odborně kvalitní filozofickou revui tištěnou česky v&nbsp;Londýně: „Tohleto je&nbsp;jinčí kafe!“ Spiklenecky Pavla informuje: „Přivezli to&nbsp;Angličané, večer je&nbsp;poznáš.“</span></p>
        </section>
        <section>
          <p class="chunk" data-nb-ref-number="14" data-nb-words="123" data-nb-chars="739"><span class="idea" data-nb-ref-number="14" id="idea14" data-nb-words="123" data-nb-chars="739">Večer Pavel s&nbsp;Marií nasedli na&nbsp;tramvaj a&nbsp;jeli na&nbsp;konečnou do&nbsp;Bystrce, jako by&nbsp;se&nbsp;chtěli projít kolem přehrady. Došli za&nbsp;Sokolské koupaliště a&nbsp;ještě kousek dál, kde na&nbsp;ně&nbsp;čekal nějaký známý s&nbsp;podomácky vyrobenou pramičkou, na&nbsp;které se&nbsp;doplavili k&nbsp;chatě skryté v&nbsp;lese na&nbsp;druhé straně přehrady, v&nbsp;místě, kde už&nbsp;byla vodní nádrž úzká jako řeka Svratka. Bylo tam dost lidí a&nbsp;dost jídla jako v&nbsp;jiných chatách kolem přehrady. „Jestlipak nás tentokrát fízlové vyberou,“ říkal starostlivě Kazimír Pavlovi, který byl zneklidněný kvůli Marii. Zatáhl ji&nbsp;do&nbsp;nebezpečné situace. Pro Marii to&nbsp;však už&nbsp;byla situace docela obvyklá a&nbsp;příjemná, povídala si&nbsp;s&nbsp;lidmi polohlasem česky i&nbsp;anglicky a&nbsp;hlavně pozorně poslouchala, co&nbsp;říká Pavel, protože ho&nbsp;milovala.</span></p>
          <p class="chunk" data-nb-ref-number="15" data-nb-words="94" data-nb-chars="601"><span class="idea" data-nb-ref-number="15" id="idea15" data-nb-words="94" data-nb-chars="601">Když se&nbsp;Angličané vraceli do&nbsp;Londýna, čekala na&nbsp;ně&nbsp;na&nbsp;hranicích policie a&nbsp;zabavila jim rukopisy zastrčené ve&nbsp;spodní stěně kufrů. Snad prý nějaké důležité filozofické dílo. Bylo jasné, že&nbsp;policie měla v&nbsp;rukou udání. V&nbsp;kapsách anglických manšestráků se&nbsp;našel také zápisník se&nbsp;jmény účastníků setkání, které bylo mezinárodní, a&nbsp;tedy podle paragrafu 98 o&nbsp;podvracení republiky s&nbsp;přitěžující okolností spolupráce s&nbsp;cizími nepřátelskými mocnostmi. Jeden filozof, dva historici a&nbsp;dva psychologové se&nbsp;ocitli za&nbsp;mřížemi, mezi nimi byl i&nbsp;Kazimír, který se&nbsp;přes noc stal hrdinou. A&nbsp;po pěti měsících vězení fízlem.</span></p>
          <p class="chunk" data-nb-ref-number="16" data-nb-words="91" data-nb-chars="563"><span class="idea" data-nb-ref-number="16" id="idea16" data-nb-words="91" data-nb-chars="563">V&nbsp;těch dobách se, milý čtenáři, psalo na&nbsp;papír. Když chtěl člověk přenést slovo z&nbsp;jedné země do&nbsp;druhé, nebo třeba jen od&nbsp;jednoho čtenáře ke&nbsp;druhému, musel je&nbsp;mít napsané na&nbsp;papíře. Mělo to&nbsp;své kladné stránky, nepraktické ovšem bylo, že&nbsp;policie mohla vždycky papíry najít. Když zmizely papíry, zmizelo celé dílo, pokud neexistovaly kopie na&nbsp;průklepovém papíru. Do&nbsp;psacího stroje se&nbsp;vešlo deset dvanáct průklepáků. Filozofické dílo, které angličtí kolegové převáželi, aby je&nbsp;v&nbsp;Anglii slavně vydali, prý existovalo jen v&nbsp;jedné kopii. Proto je&nbsp;už&nbsp;nikdy nikdo nenašel.</span></p>
        </section>
        <section>
          <p class="chunk" data-nb-ref-number="17" data-nb-words="64" data-nb-chars="365"><span class="idea" data-nb-ref-number="17" id="idea17" data-nb-words="64" data-nb-chars="365">Po&nbsp;té&nbsp;události Pavel Marii definitivně přesvědčil, aby se&nbsp;vrátila do&nbsp;Říma. Možná jí&nbsp;to&nbsp;otcovsky přikázal. To&nbsp;už&nbsp;byla v&nbsp;Československu počtvrté, a&nbsp;tentokrát těhotná. Otec jejího syna jménem Mels na&nbsp;ni&nbsp;ale v&nbsp;Římě nečekal, ani se&nbsp;o&nbsp;svém otcovství nedozvěděl. „Měl se&nbsp;zeptat, ne?“ řekla mi&nbsp;Marie, když Michalovi byly tři roky a&nbsp;já je&nbsp;potkal v&nbsp;tom slavném římském parku.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kazda_vec_at_dospeje_na_sve_misto_039.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>