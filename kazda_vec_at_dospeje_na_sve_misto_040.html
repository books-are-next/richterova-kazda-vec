<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="34/ Nevrátíš se dvakrát do stejného domu">
    <meta name="apple-mobile-web-app-capable" content="yes">
    <title>34/ Nevrátíš se dvakrát do stejného domu</title>
    <link rel="stylesheet" href="./style/style.min.css" media="screen" integrity="sha256-EAcAoh4bH4+fb1dtQiDCgZPfIxnBnL+lbmL5Hc0pzMU=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Sylvie Richterová: Každá věc ať dospěje na své místo">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Každá věc ať dospěje na své místo">
    <meta property="og:title" content="Každá věc ať dospěje na své místo">
    <meta property="og:type" content="book">
    <meta property="og:book:author" content="Sylvie Richterová">
    <meta property="twitter:title" content="Sylvie Richterová: Každá věc ať dospěje na své místo">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./kazda_vec_at_dospeje_na_sve_misto_039.html">
    <link rel="next" href="./kazda_vec_at_dospeje_na_sve_misto_041.html">
    <meta name="nb-order" content="36">
    <link rel="self" href="kazda_vec_at_dospeje_na_sve_misto_040.html">
    <meta name="nb-identifier" content="richterova-kazda-vec-at-dospeje-na-sve-misto-ef2444b">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="2427" data-nb-chars="14468">
    <nav role="doc-toc">
      <ul class="plain section">
        <li><a href="kazda_vec_at_dospeje_na_sve_misto_005.html">Citát</a></li>
        <li><a href="kazda_vec_at_dospeje_na_sve_misto_006.html">Předznamenání</a></li>
        <li><a href="kazda_vec_at_dospeje_na_sve_misto_007.html">1/ Zpětné zrcátko</a></li>
        <li><a href="kazda_vec_at_dospeje_na_sve_misto_008.html">2/ Oheň na Hádech</a></li>
        <li><a href="kazda_vec_at_dospeje_na_sve_misto_009.html">3/ Nebe–peklo–ráj</a></li>
        <li><a href="kazda_vec_at_dospeje_na_sve_misto_010.html">4/ Všude můžeme být doma, ale nemusíme</a></li>
        <li><a href="kazda_vec_at_dospeje_na_sve_misto_011.html">5/ Pozdější pokus o&nbsp;domov</a></li>
        <li><a href="kazda_vec_at_dospeje_na_sve_misto_012.html">6/ Otcové</a></li>
        <li><a href="kazda_vec_at_dospeje_na_sve_misto_013.html">7/ Zimní krajiny duše</a></li>
        <li><a href="kazda_vec_at_dospeje_na_sve_misto_014.html">8/ Mystérium ateistických Vánoc</a></li>
        <li><a href="kazda_vec_at_dospeje_na_sve_misto_015.html">9/ Noční světla, denní přízraky</a></li>
        <li><a href="kazda_vec_at_dospeje_na_sve_misto_016.html">10/ Pokusy o&nbsp;ráj</a></li>
        <li><a href="kazda_vec_at_dospeje_na_sve_misto_017.html">11/ Pokusy o&nbsp;dobro&nbsp;– průhledy I</a></li>
        <li><a href="kazda_vec_at_dospeje_na_sve_misto_018.html">12/ Kvásek na Otesánka (Vánoce II)</a></li>
        <li><a href="kazda_vec_at_dospeje_na_sve_misto_019.html">13/ Tady nikdo nestřílí</a></li>
        <li><a href="kazda_vec_at_dospeje_na_sve_misto_020.html">14/ Vyhnání z&nbsp;ráje</a></li>
        <li><a href="kazda_vec_at_dospeje_na_sve_misto_021.html">15/ Říše mrtvých</a></li>
        <li><a href="kazda_vec_at_dospeje_na_sve_misto_022.html">16/ Nezralé ovoce poznání</a></li>
        <li><a href="kazda_vec_at_dospeje_na_sve_misto_023.html">17/ Rekonstrukce: dobro a&nbsp;zlo</a></li>
        <li><a href="kazda_vec_at_dospeje_na_sve_misto_024.html">18/ Pokusy o&nbsp;dobro&nbsp;– průhledy II</a></li>
        <li><a href="kazda_vec_at_dospeje_na_sve_misto_025.html">19/ Pokusy o&nbsp;krásu, pokusy o&nbsp;svobodu</a></li>
        <li><a href="kazda_vec_at_dospeje_na_sve_misto_026.html">20/ Odkud jdeš, kam nepřicházíš</a></li>
        <li><a href="kazda_vec_at_dospeje_na_sve_misto_027.html">21/ Pokusy o&nbsp;svědomí</a></li>
        <li><a href="kazda_vec_at_dospeje_na_sve_misto_028.html">22/ Do světa</a></li>
        <li><a href="kazda_vec_at_dospeje_na_sve_misto_029.html">23/ Chceme světlo</a></li>
        <li><a href="kazda_vec_at_dospeje_na_sve_misto_030.html">24/ Kde jsi byl</a></li>
        <li><a href="kazda_vec_at_dospeje_na_sve_misto_031.html">25/ Lucie</a></li>
        <li><a href="kazda_vec_at_dospeje_na_sve_misto_032.html">26/ Tanky</a></li>
        <li><a href="kazda_vec_at_dospeje_na_sve_misto_033.html">27/ Probuzení jako sen</a></li>
        <li><a href="kazda_vec_at_dospeje_na_sve_misto_034.html">28/ Státní tajemství</a></li>
        <li><a href="kazda_vec_at_dospeje_na_sve_misto_035.html">29/ Jak jsme žili nežili</a></li>
        <li><a href="kazda_vec_at_dospeje_na_sve_misto_036.html">30/ Ještě pořád jdeš a&nbsp;nepřicházíš</a></li>
        <li><a href="kazda_vec_at_dospeje_na_sve_misto_037.html">31/ Cesty zoufalství</a></li>
        <li><a href="kazda_vec_at_dospeje_na_sve_misto_038.html">32/ Vědecký ateismus</a></li>
        <li><a href="kazda_vec_at_dospeje_na_sve_misto_039.html">33/ Roma a&nbsp;amor</a></li>
        <li><a href="kazda_vec_at_dospeje_na_sve_misto_040.html">34/ Nevrátíš se dvakrát do stejného domu</a></li>
        <li><a href="kazda_vec_at_dospeje_na_sve_misto_041.html">35/ Prach předků</a></li>
        <li><a href="kazda_vec_at_dospeje_na_sve_misto_042.html">36/ Prach náš</a></li>
        <li><a href="kazda_vec_at_dospeje_na_sve_misto_043.html">37/ Co trvá a&nbsp;co zaniká</a></li>
        <li><a href="kazda_vec_at_dospeje_na_sve_misto_044.html">38/ Závěry</a></li>
        <li><a href="kazda_vec_at_dospeje_na_sve_misto_045.html">39/ Marie z&nbsp;hlediska duše</a></li>
        <li><a href="kazda_vec_at_dospeje_na_sve_misto_046.html">40/ Pokusy o&nbsp;návrat</a></li>
        <li><a href="kazda_vec_at_dospeje_na_sve_misto_047.html">41/ Mezi řekami</a></li>
        <li><a href="kazda_vec_at_dospeje_na_sve_misto_048.html">42/ Oheň a&nbsp;paměť</a></li>
        <li><a href="kazda_vec_at_dospeje_na_sve_misto_049.html">43/ Janův definitivní návrat</a></li>
        <li><a href="kazda_vec_at_dospeje_na_sve_misto_050.html">44/ Každá věc ať dospěje na své místo</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kazda_vec_at_dospeje_na_sve_misto_039.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="7" data-nb-chars="40"><span class="idea" data-nb-ref-number="1" id="idea1" data-nb-words="7" data-nb-chars="40">34/ Nevrátíš se&nbsp;dvakrát do&nbsp;stejného domu</span></h1>
        <section>
          <p class="chunk" data-nb-ref-number="2" data-nb-words="176" data-nb-chars="1043"><span class="idea" data-nb-ref-number="2" id="idea2" data-nb-words="176" data-nb-chars="1043">Filip se&nbsp;poprvé rozjel do&nbsp;Starých Dvorů po&nbsp;babiččině smrti. Na&nbsp;co&nbsp;vlastně tenkrát vzpomínal? Za&nbsp;vesnicí u&nbsp;lesa tam mají přívětivý hřbitov s&nbsp;krásnou vyhlídkou do&nbsp;kraje. Filipův otec Přemysl ani děda František na&nbsp;tom hřbitově neleží. Filip má&nbsp;náladu, jako by&nbsp;jel na&nbsp;hřbitov, ale ani babička Anna tam neleží. Na&nbsp;Křišťálovic hrobce je&nbsp;poslední nápis z&nbsp;války, když zemřela stará mama, Růženka. Možná, že&nbsp;patnáctiletý zákaz vstupu na&nbsp;okres neplatil pro mrtvé, ale kdo by&nbsp;je&nbsp;do&nbsp;rodinného hrobu doprovázel? Živí měli zákaz&nbsp;– a&nbsp;ty roky nikdo z&nbsp;nich nepočítal. Aspoň ne&nbsp;nahlas. Patnáct let, to&nbsp;byla celá věčnost toho dne, kdy rozhrkaný smradlavý autobus vyklopil v&nbsp;Brně před nádražím babičku Annu, matku Lýdii a&nbsp;tři bledé děti. Než dojeli tramvají číslo 1 do&nbsp;Králova Pole k&nbsp;babiččině sestře Růžence, přestaly být Staré Dvory skutečné. Jen jméno Staré Dvory s&nbsp;nimi zůstalo a&nbsp;časem z&nbsp;něho vyrostla vesnice mnohem hezčí, teplejší a&nbsp;světlejší, než kdy Staré Dvory mohly být. Byla v&nbsp;každém okamžiku a&nbsp;z&nbsp;každého místa přístupná, obyvatelná, útulná a&nbsp;bezpečná.</span></p>
          <p class="chunk" data-nb-ref-number="3" data-nb-words="140" data-nb-chars="810"><span class="idea" data-nb-ref-number="3" id="idea3" data-nb-words="140" data-nb-chars="810">Babička Anna se&nbsp;do&nbsp;Starých Dvorů nechtěla vrátit, ani když zákaz vstupu do&nbsp;okresu vypršel. Soudní výnos o&nbsp;zákazu pobytu předával v&nbsp;roce 1951 babičce sám Křen, vyhledal ji&nbsp;kvůli tomu na&nbsp;seníku, když tam s&nbsp;dětmi a&nbsp;se snachou přespávali v&nbsp;prvních dnech po&nbsp;vyhnání ze&nbsp;statku. Křen se&nbsp;do&nbsp;jejich uprázdněného domu stěhoval hned, ani neměnil nábytek, ani peřiny nedal pryč, a&nbsp;dokonce i&nbsp;nádobí používal tak, jak bylo, něco v&nbsp;kuchyni a&nbsp;něco v&nbsp;komoře. To&nbsp;věděla Anna od&nbsp;sousedů, kteří šeptem poslali do&nbsp;Brna vzkaz po&nbsp;jedné kmotře. Nemohla ani do&nbsp;Dvorů, ani na&nbsp;hřbitov. Zákaz je&nbsp;zákaz, platí na&nbsp;celé území. Jak bude po&nbsp;patnácti letech vypadat hrob jejích rodičů? Dala na&nbsp;něj s&nbsp;mužem Františkem ještě za&nbsp;války udělat bytelný mramorový náhrobek s&nbsp;velkým bílým andělem, který zesnulým zjednával zdviženým prstem úctu a&nbsp;klid.</span></p>
          <p class="chunk" data-nb-ref-number="4" data-nb-words="57" data-nb-chars="380"><span class="idea" data-nb-ref-number="4" id="idea4" data-nb-words="57" data-nb-chars="380">Povolení přestěhovat se&nbsp;do&nbsp;Brna dostala Anna na&nbsp;základě psychiatrické diagnózy, kterou udělali v&nbsp;černovickém blázinci její snaše Lýdii. Nebo možná na&nbsp;přímluvu jednoho lékaře, který kdysi dávno Lidku znal. Hned první rok dostala Anna do&nbsp;Brna vzkaz od&nbsp;neznámého pisatele, tužkou a&nbsp;tiskacími písmeny na&nbsp;ohmataném koresponďáku: „S&nbsp;anděly pracující lid skoncoval stejně jako s&nbsp;kulaky.“</span></p>
        </section>
        <section>
          <p class="chunk" data-nb-ref-number="5" data-nb-words="48" data-nb-chars="300"><span class="idea" data-nb-ref-number="5" id="idea5" data-nb-words="48" data-nb-chars="300">Filip přemýšlí, jestli by&nbsp;neměl Anninu urnu převézt do&nbsp;Starých Dvorů a&nbsp;uložit tam na&nbsp;hřbitov. Dívá se&nbsp;oknem autobusu do&nbsp;krajiny jako každý normální cestující, který předpokládá, že&nbsp;pohyb se&nbsp;bude odehrávat směrem dopředu, v&nbsp;prostoru i&nbsp;v&nbsp;čase. Normální cestující, pokud existují, vědí, odkud kam jedou.</span></p>
          <p class="chunk" data-nb-ref-number="6" data-nb-words="212" data-nb-chars="1264"><span class="idea" data-nb-ref-number="6" id="idea6" data-nb-words="212" data-nb-chars="1264">Filip vystoupil z&nbsp;autobusu jako poslední. Pomalým krokem došel doprostřed návsi a&nbsp;natočil se&nbsp;čelem k&nbsp;bývalému statku. Potom zvedl dosud sklopené oči. Vrata jsou natřená nazeleno a&nbsp;to se&nbsp;Filipovi krutě nelíbí. Dřevo je&nbsp;dřevo, říká si&nbsp;nespokojeně, má&nbsp;zůstat v&nbsp;přírodní barvě. Pamatoval si&nbsp;je&nbsp;namořené, hnědé. V&nbsp;předzahrádce kvetou pořád ty&nbsp;stejné floxy a&nbsp;měsíčky, jako by&nbsp;se&nbsp;o&nbsp;ně pořád starala babička Anna. Copak je&nbsp;květinám jedno, komu patří? říká si&nbsp;Filip. Na&nbsp;baráku je&nbsp;omítka z&nbsp;břízolitu, pablesky slídové drti v&nbsp;šedé omítce Filipa bolí, jako kdyby se&nbsp;mu&nbsp;skleněná drť zatínala do&nbsp;kůže. Proč vlastně přijel? Kouká skrz plot jako nešťastný mužský, který špehuje nevěrnou ženskou. Na&nbsp;zvonek nesáhl, ale měl velkou chuť se&nbsp;podívat do&nbsp;okna kuchyně, jestli tam nestojí mléko. V&nbsp;Brně si&nbsp;jako kluk představil, že&nbsp;se&nbsp;v&nbsp;hrníčkách a&nbsp;ve džbánu srazilo na&nbsp;stole, když je&nbsp;nevypili, a&nbsp;chtěl vědět, jestli se&nbsp;z&nbsp;něj udělal tvaroh a&nbsp;potom syrečky. Na&nbsp;které sedaly mouchy, až&nbsp;se&nbsp;v&nbsp;nich vylíhli červi. Červi byli mastní a&nbsp;Filip ztratil chuť na&nbsp;všechno mléko světa. Marně ho&nbsp;babička Anna přemlouvala, nikdy už&nbsp;se&nbsp;nenapil bílého nápoje, daru zvířete ze&nbsp;všech nejpokornějšího. Ve&nbsp;vesnici se&nbsp;šeptalo, že&nbsp;združstevňovatelé přišli schválně k&nbsp;večeři, když byla celá rodina pěkně pohromadě.</span></p>
          <p class="chunk" data-nb-ref-number="7" data-nb-words="108" data-nb-chars="646"><span class="idea" data-nb-ref-number="7" id="idea7" data-nb-words="108" data-nb-chars="646">Rodina Křišťálů sedí kolem stolu, čekají, až&nbsp;děda František požehná jídlu, rychle se&nbsp;pokřižují, jen tak letmo prsty přeletí od&nbsp;čela k&nbsp;srdci a&nbsp;křížem, hlavu mírně sklopenou. Přesně v&nbsp;tu chvíli, kdy sklopili hlavy, se&nbsp;ozvaly rány a&nbsp;kopance do&nbsp;dveří. Kolektivizátor Křen byl toho večera v&nbsp;hospodě za&nbsp;borce a&nbsp;hrdinu: „To jste měli vidět, jak koukali, to&nbsp;překvapení!“ Křen práskl o&nbsp;stůl prázdnou sklenicí od&nbsp;piva a&nbsp;pod dojmem vlastní důležitosti zvedl ukazovák, že&nbsp;chce další půllitr. Chtěl ještě dlouho vyprávět, jak konal toho večera ve&nbsp;vsi třídní boj, chlapi se&nbsp;ale dívali pod stoly, nic neříkali, vypadali najednou, jako že&nbsp;Křena nevidí a&nbsp;neslyší.</span></p>
          <p class="chunk" data-nb-ref-number="8" data-nb-words="52" data-nb-chars="318"><span class="idea" data-nb-ref-number="8" id="idea8" data-nb-words="52" data-nb-chars="318">V&nbsp;knize živých a&nbsp;mrtvých jsou nesmazatelně zapsané věci malé i&nbsp;velké. Nejsou tam převyprávěné, jsou do&nbsp;ní&nbsp;otisknuté přímo tak, jak se&nbsp;staly, jsou přesně a&nbsp;navždycky přítomné. Trvají ve&nbsp;věčné přítomnosti. Ale to&nbsp;Filip kuchyňským oknem neuvidí. Ostatně i&nbsp;okna domu jsou jiná, větší, a&nbsp;mají hliníkové, dobře těsnící rámy.</span></p>
        </section>
        <section>
          <p class="chunk" data-nb-ref-number="9" data-nb-words="100" data-nb-chars="657"><span class="idea" data-nb-ref-number="9" id="idea9" data-nb-words="100" data-nb-chars="657">Statek měl původně bílou omítku a&nbsp;dřevěná okna, toto stavení je&nbsp;jakési jiné, ošklivé. Ani plot není z&nbsp;dřevěných tyček, které jeho otec vyloupal z&nbsp;kůry, zarovnal a&nbsp;vyhladil. Na&nbsp;jeho místě stojí zapšklá ohrada z&nbsp;vertikálně postavených cementových traverz, které si&nbsp;Křen přivezl ze&nbsp;stavby družstevního kravína. Všichni přední kolektivizátoři si&nbsp;udělali nový plot z&nbsp;těch stejných družstevních traverz, zašroubovali do&nbsp;nich družstevní hmoždinky a&nbsp;přes to&nbsp;natáhli drátěnou síť stejné provenience. Kravín stojí už&nbsp;pěknou řádku let, ale na&nbsp;šedivých ohradách se&nbsp;časem nic nemění, nestárnou, jsou již od&nbsp;svého zrodu šeredné a&nbsp;jejich šerednost je&nbsp;trvanlivá, nadčasová.</span></p>
          <p class="chunk" data-nb-ref-number="10" data-nb-words="84" data-nb-chars="493"><span class="idea" data-nb-ref-number="10" id="idea10" data-nb-words="84" data-nb-chars="493">Od&nbsp;vedlejšího stavení pozoruje Filipa zděšeným pohledem soused Vavrouš. K&nbsp;smrti se&nbsp;polekal, když spatřil, že&nbsp;se&nbsp;Přemysl vrátil z&nbsp;kriminálu. Vždyť Přemysl měl už&nbsp;dávno být po&nbsp;smrti! Zpráva o&nbsp;jeho konci se&nbsp;tenkrát do&nbsp;vesnice dostala. Vavrouš couvá do&nbsp;síně a&nbsp;odtud do&nbsp;nitra domu, do&nbsp;světnice. Opře se&nbsp;o&nbsp;stěnu, vydechne a&nbsp;řekne nahlas: „To není možný.“ Přiskočí k&nbsp;oknu, skrčí se, aby ho&nbsp;nebylo zvenčí vidět, a&nbsp;vyjeveně kouká zpoza záclony, jak mladý statný muž nepřítomně pozoruje floxy a&nbsp;měsíčky.</span></p>
        </section>
        <section>
          <p class="chunk" data-nb-ref-number="11" data-nb-words="105" data-nb-chars="629"><span class="idea" data-nb-ref-number="11" id="idea11" data-nb-words="105" data-nb-chars="629">Do&nbsp;domu se&nbsp;Křen začal stěhovat hned nazítří po&nbsp;první kolektivizační akci, aby mu&nbsp;kořist někdo nevyfoukl. Mléko, které zůstalo v&nbsp;hrnečcích na&nbsp;stole, jeho matka vylila a&nbsp;hrnečky umyla. Zeptala se&nbsp;syna, jestli by&nbsp;za&nbsp;Přemyslovou rodinou neměli někam poslat aspoň nádobí, talíře, hrnky s&nbsp;modrým zdobením a&nbsp;nějaký ten pekáč. „A&nbsp;vždyť oni to&nbsp;nebudou potřebovat,“ pronesl Křen osudovým, prorockým tónem. A&nbsp;měl pravdu. Vždyť neměli kam jít. Křen se&nbsp;zabydlel, i&nbsp;ženu si&nbsp;do&nbsp;svého nového domu přivedl, nemluvnou ženskou odkudsi zdaleka. Bydlí na&nbsp;statku dodnes, on&nbsp;i&nbsp;jeho dva synové. Filip se&nbsp;rozhodl, že&nbsp;se&nbsp;do&nbsp;Starých Dvorů už&nbsp;nikdy nevrátí.</span></p>
        </section>
        <section>
          <p class="chunk" data-nb-ref-number="12" data-nb-words="261" data-nb-chars="1576"><span class="idea" data-nb-ref-number="12" id="idea12" data-nb-words="261" data-nb-chars="1576">Ale přijel podruhé, s&nbsp;bratrem Otou. Odhodlali se&nbsp;k&nbsp;tomu, když se&nbsp;koncem století, koncem tisíciletí, začalo proslýchat, že&nbsp;by&nbsp;statek mohli dostat zpátky. Bratři byli starší než jejich otec, když umíral, Vavrouš tentokrát nepodlehl panice, ale trochu se&nbsp;přece lekl. Dva živí Přemyslové místo jednoho mrtvého Přemysla mohli být nebezpeční. Statky se&nbsp;budou vracet původním majitelům a&nbsp;jejich dědicům, i&nbsp;půda se&nbsp;snad prý má&nbsp;vracet. Ale to&nbsp;je&nbsp;nesmysl, čtyřicet let jsme tady dřeli, a&nbsp;teď aby si&nbsp;někdo vzal naše pole. A&nbsp;rybníky a&nbsp;lesy. A&nbsp;možná dokonce i&nbsp;chalupy? Vavrouš dostal statek Dolejších, kteří se&nbsp;také museli vystěhovat, ale zákaz vstupu na&nbsp;okres nedostali. Ani v&nbsp;kriminále nebyli. Vavrouš se&nbsp;jich zpočátku trochu bál, ale když bylo jasné, že&nbsp;odtáhli někam daleko, k&nbsp;čertu, zvykl si&nbsp;na&nbsp;statek, postavil traverzovou ohradu a&nbsp;ve stáji si&nbsp;nechal kozu a&nbsp;krávu. Pole a&nbsp;všechno ostatní připadlo družstvu, kromě slepic a&nbsp;králíků. Celá vesnice šla do&nbsp;družstva, za&nbsp;půdou a&nbsp;za dobytkem, kam jinam by&nbsp;šli. Křišťálovi měli pech, protože Křen si&nbsp;zamanul bydlet akorát u&nbsp;nich. Být nejlepší ve&nbsp;vsi se&nbsp;opravdu nevyplácí, říkal si&nbsp;Vavrouš od&nbsp;té&nbsp;doby. Kdysi jeho táta starému Křišťálovi záviděl. Křen ale není špatný soused. Když veze domů z&nbsp;družstevního brambory, má&nbsp;naloženo i&nbsp;pro Vavrouše, například. Teď už&nbsp;by&nbsp;František Křišťál byl taky dědek, jako Vavrouš. Avšak František Křišťál, který už&nbsp;dávno nežije, je&nbsp;napořád urostlý a&nbsp;vlasatý. Mladší a&nbsp;zachovalejší než jeho potomci dneska. Odkud asi jeho synátoři přijeli? Vavrouš odvážně vyšel před dům, změřil si&nbsp;je&nbsp;zblízka a&nbsp;zamířil k&nbsp;hospodě.</span></p>
          <p class="chunk" data-nb-ref-number="13" data-nb-words="70" data-nb-chars="420"><span class="idea" data-nb-ref-number="13" id="idea13" data-nb-words="70" data-nb-chars="420">Filip a&nbsp;Ota Vavrouše zdraví, protože na&nbsp;vsi se&nbsp;přece zdraví. Vavrouš sebou trhne, na&nbsp;pozdrav cosi zahuhňá. Ota si&nbsp;prohlíží zelená vrata rodného domu a&nbsp;Vavrouše napadne úsloví „Čumí jak tele na&nbsp;nová vrata.“ Chtěl by&nbsp;se&nbsp;přivandrovalci vysmát a&nbsp;poslat oba ty&nbsp;chlapy pryč. Ota zkoumá ochrannou stříšku nad zvonky, je&nbsp;udělaná z&nbsp;průsvitné hřebenové tašky, stejnou stříšku mají nad všemi zvonky, ve&nbsp;všech domech. Není to&nbsp;divné?</span></p>
          <p class="chunk" data-nb-ref-number="14" data-nb-words="80" data-nb-chars="463"><span class="idea" data-nb-ref-number="14" id="idea14" data-nb-words="80" data-nb-chars="463">„Dem na&nbsp;pivo,“ říká Ota Přemyslovým hlasem i&nbsp;přízvukem. Hospoda je&nbsp;naproti, u&nbsp;autobusové zastávky. Vavrouš už&nbsp;sedí ve&nbsp;výčepu a&nbsp;kouká přes náves na&nbsp;ty&nbsp;dva. Místo rybníčku s&nbsp;rákosím je&nbsp;do&nbsp;pravé půle návsi vtěsnán hranatý betonový bazén, nádrž pro hasiče. Husy a&nbsp;kačeny zmizely, ale lípa a&nbsp;boží muka stojí na&nbsp;svém místě. U&nbsp;božích muk namísto lavičky parkuje červená škodovka. Co&nbsp;tady děláme, říká si&nbsp;tentokrát Ota, protože cesta do&nbsp;Starých Dvorů byl jeho blbý nápad.</span></p>
          <p class="chunk" data-nb-ref-number="15" data-nb-words="249" data-nb-chars="1432"><span class="idea" data-nb-ref-number="15" id="idea15" data-nb-words="249" data-nb-chars="1432">Dědci ve&nbsp;výčepu už&nbsp;věděli, jaká krev se&nbsp;vrací do&nbsp;vsi. Dva pořádní chlapi to&nbsp;jsou! A&nbsp;sedli si&nbsp;zrovna ke&nbsp;stolu, u&nbsp;kterého se&nbsp;ožralý Křen holedbal, jak zatočil s&nbsp;jejich dědkem Františkem a&nbsp;s&nbsp;jejich tátou Přemyslem. Křišťálovic. V&nbsp;hospodě je&nbsp;ticho jako v&nbsp;kostele, pivaři si&nbsp;zblízka prohlížejí pocákanou desku dlouhého stolu. Ten jejich tatu pamatuje, jeho velké silné ruce jsou vepsány do&nbsp;dřeva hluboko pod špínou. Vrchní před nezvané návštěvníky hodil na&nbsp;stůl po&nbsp;půllitru a&nbsp;vrátil se&nbsp;za&nbsp;výčepní pult. Filip se&nbsp;dívá do&nbsp;pěny na&nbsp;pivu, Ota z&nbsp;okna. Ale pohled nezaostřují. Dům, na&nbsp;který se&nbsp;přijeli podívat, vypadá od&nbsp;hospody docela normálně, obyčejně, jako každý vesnický dům, jen zelená vrata jsou nadmíru křiklavá. Nemají s&nbsp;ním nic společného. V&nbsp;hospodě sedí samí neholení dědci ve&nbsp;zmačkaných gatích a&nbsp;košilích. Dědci všechno pamatují, ale nemluví. Přestali vzpomínat na&nbsp;dobu, kdy Křišťálovy vyhnali ze&nbsp;vsi. Někteří už&nbsp;si&nbsp;ani nepamatují, že&nbsp;milicionáře tenkrát přivedl Křen. Další dvě rodiny se&nbsp;musely odstěhovat, je&nbsp;to&nbsp;dávno a&nbsp;dávno jsou všichni v&nbsp;JZD. Nalezli tam do&nbsp;týdne, jen co&nbsp;Křen zabavil pro sebe největší statek a&nbsp;nejlepší pole. Raději po&nbsp;dobrém než po&nbsp;zlém. Už&nbsp;je&nbsp;to&nbsp;jedno a&nbsp;žije se&nbsp;líp. Mladí se&nbsp;nadřou míň než oni tenkrát, mají motorky a&nbsp;ledničky. I&nbsp;auta mají. Ale jak bude dál? Co&nbsp;se&nbsp;zas má&nbsp;měnit? Ještě před pár lety jsme mohli prase krmit chlebem, vyplatilo se&nbsp;to. Teď už&nbsp;by&nbsp;to&nbsp;možný nebylo, pekárny jsou najednou soukromý.</span></p>
          <p class="chunk" data-nb-ref-number="16" data-nb-words="70" data-nb-chars="448"><span class="idea" data-nb-ref-number="16" id="idea16" data-nb-words="70" data-nb-chars="448">Pěna na&nbsp;půllitru před Filipem nasákla šedými myšlenkami plazícími se&nbsp;po&nbsp;zdech a&nbsp;po koutech hospody bezmála půl století. Ota kouká oknem na&nbsp;náves a&nbsp;vidí tam neviditelné věci. Ty&nbsp;stejné neviditelné věci Filip pozoruje ve&nbsp;žloutnoucí polospadlé čepici na&nbsp;půllitru. Staré Dvory, zrozené z&nbsp;hladivého, útulného a&nbsp;obyvatelného jména, právě v&nbsp;tuto chvíli přestaly existovat. Tahle vesnice, ta&nbsp;ať&nbsp;jde k&nbsp;čertu. Ze&nbsp;dveří bratry provázelo husté zakouřené ticho.</span></p>
        </section>
        <section>
          <p class="chunk" data-nb-ref-number="17" data-nb-words="89" data-nb-chars="493"><span class="idea" data-nb-ref-number="17" id="idea17" data-nb-words="89" data-nb-chars="493">Mozek občas myslí, ale častěji zapomíná, myslí na&nbsp;něco jiného než na&nbsp;nepříjemnosti. O&nbsp;duši Vavrouš někdy přemýšlí, třeba když jde za&nbsp;svítání v&nbsp;mlze do&nbsp;lesa s&nbsp;košíkem na&nbsp;hříbky. V&nbsp;šumu hospody se&nbsp;to&nbsp;daří hůř. Ale i&nbsp;hospoda poslední dobou ztrácí štamgasty jako farář ovečky, prej že&nbsp;vinou televize. Jen to&nbsp;je&nbsp;Vavroušovi líto, že&nbsp;taneční zábavy nejsou, co&nbsp;bývaly: po&nbsp;těch se&nbsp;dědkům nejvíc stýská. Mladí jezdí na&nbsp;disko kamsi, to&nbsp;pro staré není, a&nbsp;tak ani nemůžou koukat holkám na&nbsp;nohy a&nbsp;na prdele.</span></p>
          <p class="chunk" data-nb-ref-number="18" data-nb-words="99" data-nb-chars="572"><span class="idea" data-nb-ref-number="18" id="idea18" data-nb-words="99" data-nb-chars="572">„Jestli si&nbsp;na&nbsp;mý&nbsp;půdě postavíš dům, tak ti&nbsp;ho&nbsp;podpálím, kdybych měl jít do&nbsp;kriminálu,“ řekl před rokem Vavroušovi syn starého Dolejšího. I&nbsp;on už&nbsp;mohl být mrtvý nebo daleko odstěhovaný jako tenhle syn starého Křišťála, ale místo toho přijel do&nbsp;Starých Dvorů po&nbsp;dlouhatánské době jednou večer, autem. Zastavil zrovna před domem svého děda a&nbsp;svého otce. Vylezl z&nbsp;ojeté škodovky a&nbsp;stál pod lampou, aby ho&nbsp;Vavrouš poznal. Ruce měl obě sevřené v&nbsp;pěst. Tak Vavroušovi došlo, že&nbsp;jsme opravdu na&nbsp;přelomu věků. Jen v&nbsp;hospodě bohužel nikdo nevěděl, jak přesně k&nbsp;tomu došlo, ani proč.</span></p>
          <p class="chunk" data-nb-ref-number="19" data-nb-words="112" data-nb-chars="658"><span class="idea" data-nb-ref-number="19" id="idea19" data-nb-words="112" data-nb-chars="658">Vavrouš má&nbsp;od&nbsp;národního výboru povolení k&nbsp;stavbě baráku pro kluka, materiál si&nbsp;sháněl celý rok a&nbsp;všelijak, něco dostal, něco ukradl v&nbsp;Jednotném zemědělském družstvu, stavbu s&nbsp;boží pomocí dokončil. Syn už&nbsp;bydlí, mají rodinu. Ale dějí se&nbsp;najednou divné věci: ruší se&nbsp;národní výbor a&nbsp;platnost povolení ke&nbsp;stavbě pro Vavrouše synátora na&nbsp;zkolektivizovaném pozemku starého Dolejšího také zrušili. Co&nbsp;to&nbsp;má&nbsp;znamenat? S&nbsp;Vavroušem se&nbsp;o&nbsp;tom nikdo nechce bavit, každý to&nbsp;ví, komu pozemek patřil kdysi, i&nbsp;když to&nbsp;jméno čtyřicet let nikdo nahlas nevyslovil. A&nbsp;že jim má&nbsp;pozemek i&nbsp;dům patřit znovu? Co&nbsp;je&nbsp;to&nbsp;zase za&nbsp;cizí slovo, restituce? S&nbsp;tím nechci mít nic společného.</span></p>
          <p class="chunk" data-nb-ref-number="20" data-nb-words="59" data-nb-chars="342"><span class="idea" data-nb-ref-number="20" id="idea20" data-nb-words="59" data-nb-chars="342">Vavrouš synovi o&nbsp;Dolejšího hrozbě nic neřekne, ať&nbsp;si&nbsp;v&nbsp;novém spokojeně užijí, ať&nbsp;si&nbsp;rodina s&nbsp;děckem klidně bydlí. Třeba už&nbsp;čekají druhé. Jen psa pořídí zlého, kousavého, a&nbsp;na noc ho&nbsp;bude odvazovat z&nbsp;řetězu. Na&nbsp;žhářství je&nbsp;přece paragraf, přemítá Vavrouš a&nbsp;neví, jestli má&nbsp;Dolejšího udat za&nbsp;ty&nbsp;výhrůžky, nebo mu&nbsp;raději nabídnout nějaké peníze.</span></p>
          <p class="chunk" data-nb-ref-number="21" data-nb-words="32" data-nb-chars="195"><span class="idea" data-nb-ref-number="21" id="idea21" data-nb-words="32" data-nb-chars="195">Půllitráky zůstaly na&nbsp;stole skoro plné, pod jedním bankovka, kterou tam bratři zastrčili. Na&nbsp;odchodu pozdravili a&nbsp;jejich hlasy teď znějí Vavroušovi v&nbsp;uších a&nbsp;v&nbsp;uších dalších pěti dědků z&nbsp;vesnice.</span></p>
        </section>
        <section>
          <p class="chunk" data-nb-ref-number="22" data-nb-words="217" data-nb-chars="1289"><span class="idea" data-nb-ref-number="22" id="idea22" data-nb-words="217" data-nb-chars="1289">Ota s&nbsp;Filipem měli k&nbsp;této návštěvě důvod. Chtěli se&nbsp;podívat, jestli by&nbsp;ve&nbsp;statku mohly žít matka a&nbsp;sestra. Kdyby byl statek jejich. Kdyby se&nbsp;ženské vrátily z&nbsp;blázinců. „Napřed ať&nbsp;jdou mrtví,“ řekl Ota na&nbsp;návsi a&nbsp;bratři zamířili za&nbsp;vesnici, k&nbsp;hřbitovu s&nbsp;krásnou vyhlídkou. Po&nbsp;bílém andělovi zbyl na&nbsp;hrobě sokl 60 × 60 cm, půl metru vysoký. Podvečerní nebe perleťově svítilo, rozvlněná krajina protkávaná lesy a&nbsp;rybníky vypadala, že&nbsp;se&nbsp;v&nbsp;jejím útulném klíně nic zlého nemůže přihodit. I&nbsp;mraky byly půvabné, prozářené posledními slunečními paprsky. Na&nbsp;úzké silničce k&nbsp;autobusu přibrzdila postarší škodovka. „Nechcete svézt, chlapi?“ zavolal na&nbsp;bratry mužský hlas. Pozvání bylo příjemné skoro jako vyhlídka do&nbsp;kraje a&nbsp;Ota s&nbsp;Filipem rádi nasedli. Řidič měl cestu do&nbsp;Velkého Meziříčí a&nbsp;ochotně nabídl, že&nbsp;je&nbsp;hodí na&nbsp;poslední autobus. Ze&nbsp;zadního sedadla Filip pozoroval, jak se&nbsp;tomu mužskému třese hlava: začínající Parkinson. Filipovi ho&nbsp;bylo líto, Ota byl za&nbsp;svezení vděčný. Muž vypadal přívětivěji než pantátové v&nbsp;hospodě, příjemně se&nbsp;s&nbsp;bratry rozloučil, ale jméno neřekl, to&nbsp;se&nbsp;na&nbsp;stopu nedělá, však oni taky neřekli svoje. A&nbsp;tak se&nbsp;nedozvěděli, že&nbsp;je&nbsp;k&nbsp;autobusu vezl Křenův syn. Zato ten se&nbsp;od&nbsp;Vavrouše dozvěděl, co&nbsp;vezl za&nbsp;lidi a&nbsp;na co&nbsp;se&nbsp;přijeli podívat. A&nbsp;že si&nbsp;dali pivo, které nedopili.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kazda_vec_at_dospeje_na_sve_misto_041.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>