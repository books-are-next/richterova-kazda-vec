<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="15/ Říše mrtvých">
    <meta name="apple-mobile-web-app-capable" content="yes">
    <title>15/ Říše mrtvých</title>
    <link rel="stylesheet" href="./style/style.min.css" media="screen" integrity="sha256-hlOuHd4yugRueb5cpVodghEy067q0Ot3cOXJsjA0yro=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Sylvie Richterová: Každá věc ať dospěje na své místo">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Každá věc ať dospěje na své místo">
    <meta property="og:title" content="Každá věc ať dospěje na své místo">
    <meta property="og:type" content="book">
    <meta property="og:book:author" content="Sylvie Richterová">
    <meta property="twitter:title" content="Sylvie Richterová: Každá věc ať dospěje na své místo">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./kazda_vec_at_dospeje_na_sve_misto_020.html">
    <link rel="next" href="./kazda_vec_at_dospeje_na_sve_misto_022.html">
    <meta name="nb-order" content="17">
    <link rel="self" href="kazda_vec_at_dospeje_na_sve_misto_021.html">
    <meta name="nb-identifier" content="richterova-kazda-vec-at-dospeje-na-sve-misto-6244cbc">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3176" data-nb-chars="19992">
    <nav role="doc-toc">
      <ul class="plain section">
        <li><a href="kazda_vec_at_dospeje_na_sve_misto_005.html">Citát</a></li>
        <li><a href="kazda_vec_at_dospeje_na_sve_misto_006.html">Předznamenání</a></li>
        <li><a href="kazda_vec_at_dospeje_na_sve_misto_007.html">1/ Zpětné zrcátko</a></li>
        <li><a href="kazda_vec_at_dospeje_na_sve_misto_008.html">2/ Oheň na Hádech</a></li>
        <li><a href="kazda_vec_at_dospeje_na_sve_misto_009.html">3/ Nebe–peklo–ráj</a></li>
        <li><a href="kazda_vec_at_dospeje_na_sve_misto_010.html">4/ Všude můžeme být doma, ale nemusíme</a></li>
        <li><a href="kazda_vec_at_dospeje_na_sve_misto_011.html">5/ Pozdější pokus o&nbsp;domov</a></li>
        <li><a href="kazda_vec_at_dospeje_na_sve_misto_012.html">6/ Otcové</a></li>
        <li><a href="kazda_vec_at_dospeje_na_sve_misto_013.html">7/ Zimní krajiny duše</a></li>
        <li><a href="kazda_vec_at_dospeje_na_sve_misto_014.html">8/ Mystérium ateistických Vánoc</a></li>
        <li><a href="kazda_vec_at_dospeje_na_sve_misto_015.html">9/ Noční světla, denní přízraky</a></li>
        <li><a href="kazda_vec_at_dospeje_na_sve_misto_016.html">10/ Pokusy o&nbsp;ráj</a></li>
        <li><a href="kazda_vec_at_dospeje_na_sve_misto_017.html">11/ Pokusy o&nbsp;dobro&nbsp;– průhledy I</a></li>
        <li><a href="kazda_vec_at_dospeje_na_sve_misto_018.html">12/ Kvásek na Otesánka (Vánoce II)</a></li>
        <li><a href="kazda_vec_at_dospeje_na_sve_misto_019.html">13/ Tady nikdo nestřílí</a></li>
        <li><a href="kazda_vec_at_dospeje_na_sve_misto_020.html">14/ Vyhnání z&nbsp;ráje</a></li>
        <li><a href="kazda_vec_at_dospeje_na_sve_misto_021.html">15/ Říše mrtvých</a></li>
        <li><a href="kazda_vec_at_dospeje_na_sve_misto_022.html">16/ Nezralé ovoce poznání</a></li>
        <li><a href="kazda_vec_at_dospeje_na_sve_misto_023.html">17/ Rekonstrukce: dobro a&nbsp;zlo</a></li>
        <li><a href="kazda_vec_at_dospeje_na_sve_misto_024.html">18/ Pokusy o&nbsp;dobro&nbsp;– průhledy II</a></li>
        <li><a href="kazda_vec_at_dospeje_na_sve_misto_025.html">19/ Pokusy o&nbsp;krásu, pokusy o&nbsp;svobodu</a></li>
        <li><a href="kazda_vec_at_dospeje_na_sve_misto_026.html">20/ Odkud jdeš, kam nepřicházíš</a></li>
        <li><a href="kazda_vec_at_dospeje_na_sve_misto_027.html">21/ Pokusy o&nbsp;svědomí</a></li>
        <li><a href="kazda_vec_at_dospeje_na_sve_misto_028.html">22/ Do světa</a></li>
        <li><a href="kazda_vec_at_dospeje_na_sve_misto_029.html">23/ Chceme světlo</a></li>
        <li><a href="kazda_vec_at_dospeje_na_sve_misto_030.html">24/ Kde jsi byl</a></li>
        <li><a href="kazda_vec_at_dospeje_na_sve_misto_031.html">25/ Lucie</a></li>
        <li><a href="kazda_vec_at_dospeje_na_sve_misto_032.html">26/ Tanky</a></li>
        <li><a href="kazda_vec_at_dospeje_na_sve_misto_033.html">27/ Probuzení jako sen</a></li>
        <li><a href="kazda_vec_at_dospeje_na_sve_misto_034.html">28/ Státní tajemství</a></li>
        <li><a href="kazda_vec_at_dospeje_na_sve_misto_035.html">29/ Jak jsme žili nežili</a></li>
        <li><a href="kazda_vec_at_dospeje_na_sve_misto_036.html">30/ Ještě pořád jdeš a&nbsp;nepřicházíš</a></li>
        <li><a href="kazda_vec_at_dospeje_na_sve_misto_037.html">31/ Cesty zoufalství</a></li>
        <li><a href="kazda_vec_at_dospeje_na_sve_misto_038.html">32/ Vědecký ateismus</a></li>
        <li><a href="kazda_vec_at_dospeje_na_sve_misto_039.html">33/ Roma a&nbsp;amor</a></li>
        <li><a href="kazda_vec_at_dospeje_na_sve_misto_040.html">34/ Nevrátíš se dvakrát do stejného domu</a></li>
        <li><a href="kazda_vec_at_dospeje_na_sve_misto_041.html">35/ Prach předků</a></li>
        <li><a href="kazda_vec_at_dospeje_na_sve_misto_042.html">36/ Prach náš</a></li>
        <li><a href="kazda_vec_at_dospeje_na_sve_misto_043.html">37/ Co trvá a&nbsp;co zaniká</a></li>
        <li><a href="kazda_vec_at_dospeje_na_sve_misto_044.html">38/ Závěry</a></li>
        <li><a href="kazda_vec_at_dospeje_na_sve_misto_045.html">39/ Marie z&nbsp;hlediska duše</a></li>
        <li><a href="kazda_vec_at_dospeje_na_sve_misto_046.html">40/ Pokusy o&nbsp;návrat</a></li>
        <li><a href="kazda_vec_at_dospeje_na_sve_misto_047.html">41/ Mezi řekami</a></li>
        <li><a href="kazda_vec_at_dospeje_na_sve_misto_048.html">42/ Oheň a&nbsp;paměť</a></li>
        <li><a href="kazda_vec_at_dospeje_na_sve_misto_049.html">43/ Janův definitivní návrat</a></li>
        <li><a href="kazda_vec_at_dospeje_na_sve_misto_050.html">44/ Každá věc ať dospěje na své místo</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kazda_vec_at_dospeje_na_sve_misto_020.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="3" data-nb-chars="16"><span class="idea" data-nb-ref-number="1" id="idea1" data-nb-words="3" data-nb-chars="16">15/ Říše mrtvých</span></h1>
        <section>
          <p class="chunk" data-nb-ref-number="2" data-nb-words="184" data-nb-chars="1070"><span class="idea" data-nb-ref-number="2" id="idea2" data-nb-words="184" data-nb-chars="1070">Kristýnka s&nbsp;bratry a&nbsp;s&nbsp;babičkou odjeli hned po&nbsp;návratu z&nbsp;kulidovského pochoďáku v&nbsp;Tatrách někam do&nbsp;jižních Čech, do&nbsp;vesnice, kde neplatil pro jejich rodinu zákaz pobytu a&nbsp;kde bydlela třetí, nejstarší sestra obou starých žen. Lucie zůstávala ve&nbsp;městě, a&nbsp;tak si&nbsp;hned po&nbsp;ránu prohlížela plakáty s&nbsp;programy letních kin vylepené na&nbsp;dřevěné ohradě u&nbsp;garáží. Podívala se&nbsp;na&nbsp;mne, jako by&nbsp;mě&nbsp;viděla poprvé: „Tys nevěděl, že&nbsp;Velemír je&nbsp;vůl a&nbsp;komunistická svině?“ Vytřeštil jsem na&nbsp;ni&nbsp;oči, protože jsem do&nbsp;té&nbsp;chvíle vůbec netušil, že&nbsp;Lucie může pronést takovou větu. Ani o&nbsp;Velemírovi, ani o&nbsp;komunistech. A&nbsp;ještě jí&nbsp;není šestnáct! V&nbsp;zádech jsem ucítil herdu silnou jako ta, co&nbsp;mě&nbsp;málem shodila ze&nbsp;skály do&nbsp;Bílého potoka, ale ulice byla očividně prázdná. Místo do&nbsp;kina vydali jsme se&nbsp;spolu pěšky přes Palackého vrch na&nbsp;Medlánský kopec a&nbsp;dál na&nbsp;Kníničskou přehradu. Dorazili jsme za&nbsp;soumraku, vlezli do&nbsp;vody a&nbsp;plavali od&nbsp;Sokoláku na&nbsp;protější břeh a&nbsp;zase zpátky. Lucie měla modré kalhotky, ve&nbsp;vodě skoro průhledné, a&nbsp;bílou podprsenku. Laskavý čtenář ať&nbsp;si&nbsp;prosím neplete Lucii s&nbsp;Marií.</span></p>
          <p class="chunk" data-nb-ref-number="3" data-nb-words="108" data-nb-chars="688"><span class="idea" data-nb-ref-number="3" id="idea3" data-nb-words="108" data-nb-chars="688">Začali jsme se&nbsp;vodit za&nbsp;ruce a&nbsp;Lucie pobývala víc v&nbsp;naší poněkud bohémské a&nbsp;věčně neuklizené domácnosti než o&nbsp;patro níž, u&nbsp;milicio­náře Vraného, ve&nbsp;vídeňsky zařízeném bytě. Zato jsme často chodili pomáhat její mamince Kateřině, protože ráda přestavovala nábytek. Taky vášnivě nakupovala starožitný porcelán a&nbsp;perské koberce, až&nbsp;se&nbsp;byt přibližně a&nbsp;v&nbsp;malém podobal pokojnému měšťanskému bytu jejích rodičů z&nbsp;doby, kdy módní salon Tichý na&nbsp;Kärntnerstrasse měl mezi zákazníky i&nbsp;několik šlechticů. Alois Vraný i&nbsp;Lucie se&nbsp;přezouvali v&nbsp;chodbě nad schody, aby přes rohožku nepřenesli smetí&nbsp;– ani prášek; v&nbsp;pátek Lucie leštila mosazné kliky, Alois taky každé jaro přelakovával zábradlí na&nbsp;balkoně.</span></p>
          <p class="chunk" data-nb-ref-number="4" data-nb-words="184" data-nb-chars="1099"><span class="idea" data-nb-ref-number="4" id="idea4" data-nb-words="184" data-nb-chars="1099">Kateřina si&nbsp;představovala, že&nbsp;její rodiče jednoho dne zazvoní na&nbsp;zvonek našeho dávno už&nbsp;ne&nbsp;odbojářského domu. Věděla sice, že&nbsp;se&nbsp;to&nbsp;nestane a&nbsp;stát nemůže, také o&nbsp;tom s&nbsp;nikým nemluvila, ale žila, jako by&nbsp;k&nbsp;tomu každou chvíli mohlo dojít. Ve&nbsp;vzpomínce je&nbsp;jim necelých padesát jako na&nbsp;konci války a&nbsp;v&nbsp;Kateřinině bytě se&nbsp;budou cítit tak příjemně jako zamlada ve&nbsp;Vídni. Historie je&nbsp;zařadila mezi mrtvé, o&nbsp;kterých se&nbsp;nemluví, jako by&nbsp;si&nbsp;vzpomínku ani nezasloužili, ale Kateřina ví, že&nbsp;si&nbsp;Alexander a&nbsp;Teresie zaslouží i&nbsp;uznání a&nbsp;poděkování, nebo aspoň pokoj, nebo život. Kdo jí&nbsp;může mít za&nbsp;zlé, že&nbsp;si&nbsp;doma hraje na&nbsp;jejich přítomnost? I&nbsp;milicionář Vraný jako by&nbsp;to&nbsp;chápal. Byli stateční skoro jako Jehlička, byli z&nbsp;duše dobří a&nbsp;obětaví jako on, pan ředitel by&nbsp;to&nbsp;dosvědčil, kdyby promluvil. Kdyby mohl promluvit. Kdyby ho&nbsp;v&nbsp;domku v&nbsp;Letovicích nezachvátila šílená deprese. Kdyby ho&nbsp;někdo byl ochotný poslouchat. Poválečné zločiny nenapravily válečné zločiny a&nbsp;zároveň byly předzvěstí komunistických zločinů. S&nbsp;odstupem ale člověk zatraceně těžko hledal, kdo si&nbsp;tady kdy uvědomil, že&nbsp;je&nbsp;spoluviník i&nbsp;zločinec.</span></p>
        </section>
        <section>
          <p class="chunk" data-nb-ref-number="5" data-nb-words="88" data-nb-chars="538"><span class="idea" data-nb-ref-number="5" id="idea5" data-nb-words="88" data-nb-chars="538">Hády jsem poznal mnohem dřív, než se&nbsp;tam v&nbsp;prosinci 1989 Kazimír vydal načichat kouře z&nbsp;tajně napsané a&nbsp;tajně pálené, benzinem polité historie našich dnů. Když o&nbsp;skryté vůli, jež vedla mé&nbsp;kroky, přemýšlím, uvědomuji si, že&nbsp;první krok&nbsp;– vlastně skok&nbsp;– za&nbsp;hranice své drahé, draze střežené země jsem udělal přesně v&nbsp;těch místech. Bylo to&nbsp;o&nbsp;čtvrt století dřív, než důstojníci Státní bezpečnosti s&nbsp;vynaložením strachu, zlosti i&nbsp;námahy spálili na&nbsp;rozbláceném svahu za&nbsp;nevlídného mrholení své prašivé archivy včetně složky nadepsané mým jménem.</span></p>
          <p class="chunk" data-nb-ref-number="6" data-nb-words="120" data-nb-chars="792"><span class="idea" data-nb-ref-number="6" id="idea6" data-nb-words="120" data-nb-chars="792">Hády jsou středně velký kopec, z&nbsp;něhož je&nbsp;vidět Brno jako na&nbsp;dlani. Byly jedním z&nbsp;oblíbených výletních míst vhodných zejména pro sportovní turistiku, orientační závody v&nbsp;terénu, pozorování přírody a&nbsp;jiné na&nbsp;první pohled racionální činnosti. Jméno kopce jsme vyslovovali věcně a&nbsp;bezmyšlenkovitě: v&nbsp;hodinách přírodovědy se&nbsp;na&nbsp;brněnských školách učilo, že&nbsp;je&nbsp;odvozené od&nbsp;minerálu jménem hadec, latinsky serpentin. Nemluvilo se&nbsp;o&nbsp;tom, že&nbsp;Hádes je&nbsp;pán říše mrtvých a&nbsp;had že&nbsp;je&nbsp;latinsky serpens, obyvatel podzemních říší, vyslanec pekla a&nbsp;zprostředkovatel smrtelného trestu vyhnání z&nbsp;ráje. Nebylo to&nbsp;zakázané, ale nikdo se&nbsp;ve&nbsp;škole o&nbsp;takové věci nezajímal, v&nbsp;ministerských osnovách vzdělávání nebylo zmínky o&nbsp;mýtech antických, hebrejských ani křesťanských. Na&nbsp;jejich místo měly nastoupit mýty nové.</span></p>
        </section>
        <section>
          <p class="chunk" data-nb-ref-number="7" data-nb-words="223" data-nb-chars="1408"><span class="idea" data-nb-ref-number="7" id="idea7" data-nb-words="223" data-nb-chars="1408">Svět dostal díky Sovětskému svazu nové strážce, kteří koncem třicátých let dvacátého století vystoupili z&nbsp;podzemí a&nbsp;zaujali díky žulovým a&nbsp;betonovým soklům nejvyvýšenější místa na&nbsp;veřejných prostranstvích. Invazi připravovali sochaři, kteří toužili po&nbsp;titulu národní umělec, nebo aspoň po&nbsp;penězích. Brněnský Vorel se&nbsp;coby autor domácí verze mytického archetypu dostal k&nbsp;četným zakázkám a&nbsp;jeho pracující blíženci se&nbsp;během pěti let vyvinuli v&nbsp;hrozivé androidy. Ten větší z&nbsp;dvojice vypadal, že&nbsp;je&nbsp;rodu mužského, byl ukázkově svalnatý a&nbsp;právě se&nbsp;rozehnal kladivem: zvedl je&nbsp;nad hlavu a&nbsp;strnul, připraven bleskově v&nbsp;kteroukoli chvíli kladivo spustit a&nbsp;kohokoliv rozdrtit. Figura ženských tvarů svírala v&nbsp;pravé ruce srp a&nbsp;zvedala ho&nbsp;nad hlavu tak, aby se&nbsp;s&nbsp;kladivem křížil. Kdyby tělo zasažené kladivem padlo strážcům k&nbsp;nohám, žena by&nbsp;se&nbsp;mrštně sehnula, nabrala ho&nbsp;ostřím srpu jako snop a&nbsp;odsunula ze&nbsp;soklu. Tiskli se&nbsp;k&nbsp;sobě bokem a&nbsp;zadky, aby si&nbsp;vzájemně chránili záda, a&nbsp;přitom svorně a&nbsp;pozorně hleděli do&nbsp;jednoho úběžného bodu: trochu vzhůru a&nbsp;trochu dopředu. Přesně tam, kam komunismus umístil šťastnou budoucnost lidstva, ani příliš vysoko, ani příliš daleko. Ani na&nbsp;nebe, ani na&nbsp;zemi: do&nbsp;docela obyčejného nedohledna, jež se&nbsp;oku lidskému i&nbsp;božímu ztrácelo v&nbsp;šedohnědém mraku smogu nad zemí. Kdyby se&nbsp;byla všechna sousoší komunistické budoucnosti sešikovala v&nbsp;Brně, mířily by&nbsp;pohledy dělníků a&nbsp;rolnic na&nbsp;Hády.</span></p>
        </section>
        <section>
          <p class="chunk" data-nb-ref-number="8" data-nb-words="168" data-nb-chars="1021"><span class="idea" data-nb-ref-number="8" id="idea8" data-nb-words="168" data-nb-chars="1021">Srp je&nbsp;symbol smrti, je&nbsp;starší než kosa a&nbsp;drží jej v&nbsp;ruce babylonský Marduk i&nbsp;řecký Chronos. Srpy třímají také andělé apokalypsy na&nbsp;miniatuře Beata z&nbsp;Liebany. Kladivem je&nbsp;zas vyzbrojený Milojnir, bůh ničitel starých Germánů. Srp a&nbsp;kladivo křížící se&nbsp;nad hlavami dělníka a&nbsp;rolnice trčely k&nbsp;nebesům od&nbsp;Archangelska po&nbsp;Rujanu, od&nbsp;Barentsova moře po&nbsp;Altaj, a&nbsp;všude tam střežily vchody do&nbsp;podzemí, kde mizely desetitisíce a&nbsp;statisíce obyvatel sovětské vlasti. Moci. Noci. (Vlasť je&nbsp;rusky moc, česky se&nbsp;s&nbsp;ní rýmuje noc.) Že&nbsp;se&nbsp;v&nbsp;Brně říše mrtvých nachází nahoře, nad městem, neznamená, že&nbsp;ráj se&nbsp;nachází pod městem. Pod městem teče říčka jménem Ponávka, která bývala tak špinavá, že&nbsp;se&nbsp;říkalo: „Smrdí jak Ponča.“ Ze&nbsp;srovnání s&nbsp;podzemím i&nbsp;s&nbsp;nadzemím vycházelo Brno jako místo k&nbsp;životu relativně dobře. Jeho obyvatelé dokonce pokládali své město za&nbsp;nejlepší na&nbsp;světě, ale to&nbsp;bylo přehnané a&nbsp;hlavně nedoložené. Vždyť většinou žádné jiné neznali, znát nemohli a&nbsp;nesměli, kromě Prahy, kterou však obecně považovali za&nbsp;neobyvatelnou.</span></p>
          <p class="chunk" data-nb-ref-number="9" data-nb-words="90" data-nb-chars="529"><span class="idea" data-nb-ref-number="9" id="idea9" data-nb-words="90" data-nb-chars="529">Jméno místa ani mineralogické složení půdy není náhodné, ani tvar krajiny není náhodný, ani řeč, kterou mluvíme, natož místo, kde žijeme. Řeč krajiny to&nbsp;napovídá, snažím se&nbsp;ji&nbsp;číst. S&nbsp;ohledem na&nbsp;to&nbsp;všechno si&nbsp;dovolím říct, že&nbsp;událost, která mě&nbsp;dovedla na&nbsp;Hády, se&nbsp;začala chystat od&nbsp;vyhnání Adama a&nbsp;Evy ze&nbsp;skutečného ráje, když klesli, aby poznali, co&nbsp;je&nbsp;zlo. Nadešla doba, kdy má&nbsp;začít vzestupný pohyb rozpoznáním dobrého od&nbsp;zlého, avšak ono se&nbsp;to&nbsp;snadno rozpoznat nenechá. Já&nbsp;jsem do&nbsp;Hádovy říše nesestoupil, já&nbsp;na&nbsp;ni&nbsp;vystoupil.</span></p>
        </section>
        <section>
          <p class="chunk" data-nb-ref-number="10" data-nb-words="138" data-nb-chars="893"><span class="idea" data-nb-ref-number="10" id="idea10" data-nb-words="138" data-nb-chars="893">Začalo to&nbsp;takto: bylo mi&nbsp;patnáct a&nbsp;střední škola, na&nbsp;kterou jsem v&nbsp;Brně chodil, uspořádala velkolepou sportovní akci a&nbsp;dala jí&nbsp;název „Výstup na&nbsp;Everest“. Na&nbsp;plakátě vyvěšeném ve&nbsp;vestibulu školy se&nbsp;bělal štít úchvatné sněžné hory tyčící se&nbsp;proti modré obloze. V&nbsp;oslnivé kráse fotografií himálajských velikánů bledly a&nbsp;mizely obligátní černobílé fotografie státníků. Plakát oznamoval, že&nbsp;výstupu na&nbsp;Everest se&nbsp;zúčastní všichni žáci brněnských škol, nebo aspoň jejich zdatní představitelé. Rozbušilo se&nbsp;mi&nbsp;srdce, když jsem jednoho rána ty&nbsp;fotografie uviděl a&nbsp;z&nbsp;nástěnky vyčetl, že&nbsp;bych se&nbsp;mohl výstupu na&nbsp;Everest zúčastnit osobně. Nadskočil jsem i&nbsp;popoletěl silou a&nbsp;energií, kterou do&nbsp;mě&nbsp;ta&nbsp;vertikální perspektiva vlila, jako bych už&nbsp;šlapal v&nbsp;tisícimetrových výšinách. Z&nbsp;Kulidu, do&nbsp;kterého jsem toho roku přestal chodit, jsem byl moc dobře vytrénovaný a&nbsp;skoro nadlidsky (možná nelidsky) vytrvalý.</span></p>
          <p class="chunk" data-nb-ref-number="11" data-nb-words="245" data-nb-chars="1603"><span class="idea" data-nb-ref-number="11" id="idea11" data-nb-words="245" data-nb-chars="1603">Učitelka tělesné výchovy přišla vysvětlit celé třídě, jak se&nbsp;do&nbsp;Himálají dostaneme. Mluvila nadšeně asi půl hodiny a&nbsp;já jsem ucítil v&nbsp;plicích řídký ostrý vzduch velehor a&nbsp;v&nbsp;ruce cepín. Kolem pasu lano a&nbsp;na nohách mačky s&nbsp;hřeby. Sportovní akci pořádala naše dvanáctiletka nesoucí jméno velkého cizokrajného soudruha. To&nbsp;jméno ji&nbsp;zdobilo, šlechtilo, stavělo na&nbsp;přední místo mezi brněnskými školami a&nbsp;zajišťovalo mnoho významných přídavných jmen v&nbsp;rámci okresu, kraje, republiky a&nbsp;vlastně vůbec v&nbsp;evropském i&nbsp;světovém měřítku. Podobně o&nbsp;významu výstupu na&nbsp;Everest promluvili i&nbsp;další pedagogové: učitelka občanské výchovy, učitel zeměpisu, ředitel Nerudík a&nbsp;jeho zástupkyně i&nbsp;zástupce krajské sportovní organizace. Ten sice zčistajasna začal místo o&nbsp;Himálajích mluvit o&nbsp;kopci jménem Hády, ale zapůsobil tím neinformovaně a&nbsp;trapně. Ze&nbsp;školního rozhlasu se&nbsp;v&nbsp;příštích dnech ozývaly další a&nbsp;další hlasy na&nbsp;téma výstupu na&nbsp;Everest a&nbsp;projevy pravidelně končily praskotem starého gramofonu postaveného před mikrofon školního rozhlasu. Ve&nbsp;všech třídách se&nbsp;opět rozezněla píseň začínající slovy <em>Z&nbsp;národů ač&nbsp;jsme různých</em>… Byl to&nbsp;Pochod demokratické mládeže a&nbsp;já jsem poprvé vnímal, co&nbsp;vlastně ta&nbsp;slova říkají, a&nbsp;toužil v&nbsp;jejich duchu potkat cestou na&nbsp;Everest lidi národů co&nbsp;nejrůznějších. V&nbsp;Brně bylo možné potkat cizince jen vzácně, například při příležitosti strojírenského veletrhu, který se&nbsp;konal každý rok v&nbsp;září. Vydržel jsem spořádaně nekonečné proslovy pedagogů chystajících velkolepý výstup na&nbsp;střechu světa a&nbsp;rozhlížel se&nbsp;v&nbsp;představách z&nbsp;vrcholů Himálají do&nbsp;dalekých krajin: <em>Jedno přání teď v&nbsp;nás bude žít</em>.</span></p>
          <p class="chunk" data-nb-ref-number="12" data-nb-words="110" data-nb-chars="758"><span class="idea" data-nb-ref-number="12" id="idea12" data-nb-words="110" data-nb-chars="758">Vynalézavost ředitele školy a&nbsp;jeho pedagogického kolektivu byla veliká, překonala nebetyčné překážky, které v&nbsp;komunistické zemi stály v&nbsp;cestě každému pokusu o&nbsp;vycestování za&nbsp;nedaleké hranice. Překročit hranice byla věc nedovolená, nemožná, nemyslitelná, pokud právě člověk nebyl vynikající sportovec, nemohl vyjet ani na&nbsp;cestu docela skromnou a&nbsp;soukromou, třeba jen do&nbsp;sousední země. V&nbsp;mém životě teď však nečekaně (ale zaslouženě!) nastala vzácná chvíle: někdo mávl kouzelným proutkem a&nbsp;k&nbsp;cestě do&nbsp;světa spravedlivě stačilo být v&nbsp;perfektní fyzické kondici. Všichni žáci dvanáctiletky se&nbsp;mohli k&nbsp;výstupu na&nbsp;Everest přihlásit! Však jsem odmalička správně cítil v&nbsp;zádech, mezi lopatkami, že&nbsp;otázka kouzelného proutku se&nbsp;netýká jen pohádek. Narůstala mi&nbsp;křídla.</span></p>
          <p class="chunk" data-nb-ref-number="13" data-nb-words="44" data-nb-chars="292"><span class="idea" data-nb-ref-number="13" id="idea13" data-nb-words="44" data-nb-chars="292">Fotografie z&nbsp;Himálají přišly zvěstovat, že&nbsp;nepřátel, které je&nbsp;třeba bít, zas není tolik, aby nám mohli v&nbsp;cestě na&nbsp;nejvyšší vrchol zeměkoule zabránit. Ostatně naše fyzická kondice byla z&nbsp;celého světa nejlepší, zásluhou plánovaného hospodářství a&nbsp;plnění pětiletých plánů výroby. Nebo tak nějak.</span></p>
          <p class="chunk" data-nb-ref-number="14" data-nb-words="86" data-nb-chars="549"><span class="idea" data-nb-ref-number="14" id="idea14" data-nb-words="86" data-nb-chars="549">Poslouchal jsem řeči na&nbsp;půl ucha a&nbsp;zbystřil pozornost teprve v&nbsp;okamžiku, kdy byla organizační práce s&nbsp;přípravou výstupu na&nbsp;Everest u&nbsp;konce. Učitelka tělocviku oficiálně oznámila, že&nbsp;dvě stě padesát nejzdatnějších žáků brněnských středních škol příštího týdne vystoupí na&nbsp;Hády. Hády byly zvoleny, aby v&nbsp;socialistickém táboře, v&nbsp;socialistické škole socialistického Brna zastupovaly Everest. Everest byl zvolen, aby Hády symbolicky zaštítil. Akce se&nbsp;nadále&nbsp;– a&nbsp;až do&nbsp;konce&nbsp;– jmenovala výstup na&nbsp;Everest a&nbsp;také v&nbsp;novinách se&nbsp;o&nbsp;ní pod tímto názvem psalo.</span></p>
          <p class="chunk" data-nb-ref-number="15" data-nb-words="137" data-nb-chars="904"><span class="idea" data-nb-ref-number="15" id="idea15" data-nb-words="137" data-nb-chars="904">Co&nbsp;se&nbsp;horolezeckého výkonu týče, výstup na&nbsp;Hády se&nbsp;měl rovnat skutečnému výstupu na&nbsp;Everest, to&nbsp;bylo zaručeno seriózním přístupem organizátorů, kteří projevili nadobyčejné myšlenkové, citové i&nbsp;volní schopnosti, ohromující prozíravost a&nbsp;taky nezbytný realismus, když usoudili, že&nbsp;právě Hády slibují splnit všechny nezbytné předpoklady plánované akce. Promysleli výstup na&nbsp;Everest do&nbsp;nejmenších podrobností a&nbsp;rozhodli, že&nbsp;se&nbsp;zejména nesmí nic ošidit: na&nbsp;Hády se&nbsp;poleze tolikrát a&nbsp;tak dlouho, až&nbsp;počet výstupů vydá za&nbsp;všech osm tisíc osm set čtyřicet sedm metrů Everestu. Sestupy se&nbsp;myslím nepočítaly. Zato vzali v&nbsp;úvahu, že&nbsp;Brno se&nbsp;rozkládá ve&nbsp;výšce o&nbsp;málo přesahující dvě stě metrů nad mořem, takže až&nbsp;těch bezmála devět kilometrů výškového rozdílu zdoláme, budeme lepší než horolezci, kteří lezou do&nbsp;normálních Himálají a&nbsp;navíc si&nbsp;nechávají pomáhat od&nbsp;domorodých nosičů, šerpů, což my&nbsp;rozhodně neuděláme.</span></p>
          <p class="chunk" data-nb-ref-number="16" data-nb-words="151" data-nb-chars="932"><span class="idea" data-nb-ref-number="16" id="idea16" data-nb-words="151" data-nb-chars="932">Jisté bylo, že&nbsp;se&nbsp;dostaneme na&nbsp;střechu světa, byť pod naším méně vysokým nebem. Naše země nemá velehory, zato nám nechybí kopce dobrých nápadů. Místo velehor máme velemozky a&nbsp;každý musí uznat, že&nbsp;lidský materiál je&nbsp;konec konců to&nbsp;nejcennější. Odborně připravení tělocvikáři rozpočítali akci do&nbsp;etap: čtyři výstupy na&nbsp;kopec včetně sestupů se&nbsp;rovnaly jednomu himálajskému dni. Vzhledem k&nbsp;tomu, že&nbsp;po&nbsp;každém výstupu nutně následoval sestup, bylo logické, že&nbsp;se&nbsp;závodníci na&nbsp;noc rozjedou do&nbsp;svých domovů autobusy a&nbsp;tramvajemi a&nbsp;nazítří se&nbsp;zase řádně odpočatí dostaví k&nbsp;novému startu a&nbsp;další večer totéž a&nbsp;tak dál po&nbsp;pět dní a&nbsp;pět nocí. Pět dní mělo být jako pět cípů v&nbsp;pěticípé hvězdě. Tak se&nbsp;rýsovala naše cesta na&nbsp;střechu světa, pod naším rodným, brněnským nebem. Socialistické nebe je&nbsp;docela jiné nežli nebe hinduistické, například. Pořadatelé nevěřili v&nbsp;žádné bohy, věřili však v&nbsp;nezbytnost vyplývající z&nbsp;čehosi přesvědčivě mocného.</span></p>
          <p class="chunk" data-nb-ref-number="17" data-nb-words="95" data-nb-chars="615"><span class="idea" data-nb-ref-number="17" id="idea17" data-nb-words="95" data-nb-chars="615">Důmyslný plán závodu jsem příliš nepochopil, ale jednoho rána jsem se&nbsp;spolu s&nbsp;ostatními ocitl u&nbsp;startu a&nbsp;ještě stále doufal, že&nbsp;přes Hády nějakým tajemným způsobem cesta na&nbsp;Everest může vést. Na&nbsp;autobusové zastávce jsem se&nbsp;rozhlížel v&nbsp;ranním světle zvědavě, pozoroval skupiny chlapců a&nbsp;dívek z&nbsp;jiných škol, zdravil kamarády. Pedagogové, funkcionáři i&nbsp;okresní noviny projevovali pevné přesvědčení o&nbsp;nebetyčném významu akce a&nbsp;rodiče se&nbsp;do&nbsp;ní&nbsp;povinně zapojili, když dostali od&nbsp;školy letáčky s&nbsp;pokyny pro správnou technickou přípravu, výzbroj a&nbsp;výstroj, jak se&nbsp;odborně říkalo, včetně seznamu vhodných potravin a&nbsp;nápojů.</span></p>
          <p class="chunk" data-nb-ref-number="18" data-nb-words="165" data-nb-chars="1103"><span class="idea" data-nb-ref-number="18" id="idea18" data-nb-words="165" data-nb-chars="1103">Aspoň Everest vidět, říkal jsem si&nbsp;v&nbsp;duchu, aspoň z&nbsp;dálky. Nebo přinejmenším Alpy. Postával jsem na&nbsp;konečné autobusu s&nbsp;předepsanou výbavou, sportovně ustrojen, v&nbsp;chlebníku provázek, kompas, plášť do&nbsp;deště, zápalky, kapesní nůž, svačinu a&nbsp;polní lahev se&nbsp;slabě oslazeným citronovým čajem. Byla to&nbsp;tatáž zastávka, u&nbsp;které měl Kazimír o&nbsp;třiadvacet let později předstírat, že&nbsp;se&nbsp;mu&nbsp;rozvázala tkanička od&nbsp;bot. Na&nbsp;plácku nedaleko sportovní čáry parkovalo dokonce sanitní auto opatřené nápisem první pomoc, i&nbsp;khaki stan s&nbsp;červeným křížem tam stál a&nbsp;kolem se&nbsp;zaměstnaně rojily různé nehorolezecké osoby. Muž s&nbsp;červenou páskou na&nbsp;rukávu větrovky a&nbsp;červeným praporkem v&nbsp;ruce odesílal účastníky v&nbsp;pravidelných intervalech ze&nbsp;startovní čáry, jiný služebně zapojený soudruh zapisoval každému startujícímu čas do&nbsp;šedivého, povinně zakoupeného sešitu nadepsaného horolezecký deník. Startující měli na&nbsp;prsou a&nbsp;na zádech bílé plátěné čtverce se&nbsp;startovním číslem. Vykročil jsem v&nbsp;přesně vyměřeném odstupu od&nbsp;předchozího horolezce po&nbsp;tvrdě udusané hlíně a&nbsp;pozoroval, jak lezcům přede mnou kloužou od&nbsp;bot drobounké kamínky.</span></p>
          <p class="chunk" data-nb-ref-number="19" data-nb-words="104" data-nb-chars="650"><span class="idea" data-nb-ref-number="19" id="idea19" data-nb-words="104" data-nb-chars="650">Vyrazil jsem odhodlaně a&nbsp;stoupal rovnoměrně jako ten, kdo má&nbsp;dorazit až&nbsp;do&nbsp;míst, kde je&nbsp;kyslík příliš řídký. Když jsem nabral druhý dech, trochu jsem zrychlil, znovu upravil rytmus chůze a&nbsp;šlapal. Po&nbsp;hodině se&nbsp;mi&nbsp;podařilo předejít několik těžce dýchajících spolužáků a&nbsp;po další hodině ve&nbsp;slušném čase zdárně dokončit první výstup. Páskou opatřený pořadatel mi&nbsp;ukázal, kudy mám sestoupit, a&nbsp;já začal sbíhat dolů. Brno se&nbsp;ztrácelo v&nbsp;mlze nebo smogu, jen špička petrovského kostela byla k&nbsp;rozeznání. Stezka překřížila pláň, po&nbsp;které budou o&nbsp;čtvrt století později pobíhat neohrabaní zapšklí estébáci a&nbsp;pálit na&nbsp;rozblácené půdě důkazy své fízlovské práce.</span></p>
          <p class="chunk" data-nb-ref-number="20" data-nb-words="101" data-nb-chars="662"><span class="idea" data-nb-ref-number="20" id="idea20" data-nb-words="101" data-nb-chars="662">Po&nbsp;novém startu zapsaném do&nbsp;horolezecké knížky jsem znovu vyrazil a&nbsp;znovu předešel několik zadýchaných žáků brněnských středních škol. Pak jsem už&nbsp;zas jen sledoval klouzavé kamínky na&nbsp;tvrdé stezce jako poprvé. Trička závodníků přede mnou byla zpocenější, funění všech, včetně mého, se&nbsp;ozývalo o&nbsp;něco hlasitěji, to&nbsp;byly hlavní změny. Krajina světlala a&nbsp;pak zase tmavla, bylo mírně oblačno a&nbsp;už jsem si&nbsp;vůbec nepřipadal jako orel. Ani jako horolezec jsem si&nbsp;nepřipadal, přestože učitelka tělocviku před startem z&nbsp;celé duše slibovala, že&nbsp;čím déle budou závodníci stoupat, tím bude vyšlapaný a&nbsp;zvířeným prachem vroubený chodníček zajímavější. Nebo aspoň záslužnější.</span></p>
          <p class="chunk" data-nb-ref-number="21" data-nb-words="123" data-nb-chars="766"><span class="idea" data-nb-ref-number="21" id="idea21" data-nb-words="123" data-nb-chars="766">Hodinu od&nbsp;hodiny zaprášenější trsy trávy podél cesty ničím nepřipomínaly věčné ledovce: tohle nejsou Himálaje, zařval jsem v&nbsp;duchu hlasem, který se&nbsp;náhle probudil jak zajatý lev a&nbsp;žalostně volal: i&nbsp;kdybychom běhali nahoru a&nbsp;dolů do&nbsp;zimy, cesta do&nbsp;dalekých krajů tudy nevede. Nikdy nedorazím k&nbsp;cíli, nikdy neuvidím sníh modrých vrcholů, nikdy nezažiju závratný pohled z&nbsp;nejvyšší hory. Hlas dorážel, ale nebylo ho&nbsp;slyšet navenek, jen já&nbsp;jsem se&nbsp;polekal, co&nbsp;říká. Neúspěch je&nbsp;zakódovaný v&nbsp;zadání úkolu: námaha obrovská, příprava slušná, vůle i&nbsp;naděje ryzí, a&nbsp;přece se&nbsp;nikomu nepodaří dospět, kam si&nbsp;předsevzal. Nemůže se&nbsp;to&nbsp;podařit. Nesmí! Vytrvalcům byly přislíbeny nejen odznaky, ale i&nbsp;párky s&nbsp;hořčicí, které se&nbsp;budou opékat na&nbsp;otevřeném ohni poslední den nebo večer.</span></p>
          <p class="chunk" data-nb-ref-number="22" data-nb-words="110" data-nb-chars="674"><span class="idea" data-nb-ref-number="22" id="idea22" data-nb-words="110" data-nb-chars="674">A&nbsp;tak jsem se&nbsp;zastavil. Zastavil a&nbsp;ohlédl. Horolezec supící za&nbsp;mnou zaklel a&nbsp;za ním už&nbsp;se&nbsp;tlačili další sportovci. Nezbylo než otočit se&nbsp;zase čelem k&nbsp;drolivému chodníčku a&nbsp;šlapat. Na&nbsp;cílové plošině na&nbsp;vršku kopce seděli měřiči času a&nbsp;dohlížeči sledující dodržování pravidel závodu. Mezi nimi, na&nbsp;jedné ze&nbsp;skládacích židlí, seděl Kazimír. Na&nbsp;kolenou měl blok se&nbsp;seznamem všech účastníků a&nbsp;každému, kdo prošel kolem, udělal tužkou vedle jména čárku. Podobní zapisovatelé byli rozeseti na&nbsp;strategických místech celé trasy a&nbsp;hlídali, aby nikdo nešvindloval, aby každý z&nbsp;vrcholku kopce sešel ukázněně zase zpátky až&nbsp;k&nbsp;úpatí Hádů, tam se&nbsp;otočil a&nbsp;pokračoval ve&nbsp;výstupu na&nbsp;Everest.</span></p>
          <p class="chunk" data-nb-ref-number="23" data-nb-words="119" data-nb-chars="728"><span class="idea" data-nb-ref-number="23" id="idea23" data-nb-words="119" data-nb-chars="728">Kazimírův zadek jsem poznal dřív než Kazimíra jako takového. Vězel ve&nbsp;skládací židli a&nbsp;něco nepříjemného mi&nbsp;připomněl. Zavrávoral jsem jako tenkrát nad Bílým potokem, pode mnou teď bylo strmé úbočí kopce označené provázkem a&nbsp;červenými hadříky jako nedovolené pásmo. Ne&nbsp;že&nbsp;by&nbsp;se&nbsp;mi&nbsp;vybavila vzpomínka na&nbsp;absurdní týden s&nbsp;Kulidem v&nbsp;Tatrách, jen jsem se&nbsp;lekl. Zato celým tělem. A&nbsp;tělo udělalo cosi, co&nbsp;mozek udělat nenapadlo: vybočilo ze&nbsp;značené cesty a&nbsp;rozběhlo se&nbsp;zakázaným směrem dolů ze&nbsp;stráně. Kazimír zapískal na&nbsp;přidělenou píšťalku. Zapískal na&nbsp;ni&nbsp;ještě pětkrát&nbsp;– a&nbsp;čím dál zuřivěji, pak jsem ho&nbsp;ztratil z&nbsp;doslechu. Nikdo se&nbsp;za&nbsp;mnou nerozběhl, organizátoři nepočítali s&nbsp;tím, že&nbsp;hranice Hádovy říše si&nbsp;někdo dovolí překročit.</span></p>
          <p class="chunk" data-nb-ref-number="24" data-nb-words="256" data-nb-chars="1554"><span class="idea" data-nb-ref-number="24" id="idea24" data-nb-words="256" data-nb-chars="1554">Řítil jsem se&nbsp;slepě ke&nbsp;kolmé skalní stěně, vhodné pro cvičení skutečných horolezců s&nbsp;hřeby, cepíny a&nbsp;na jisticím laně. Propast jsem před sebou uviděl v&nbsp;běhu na&nbsp;poslední chvíli, když už&nbsp;jsem byl skoro na&nbsp;její hraně. Než jsem se&nbsp;stačil leknout, zareagovalo tělo mrštně a&nbsp;zavčas prudce změnilo směr letu. Ruce se&nbsp;zachytily nějakých keříků a&nbsp;místo ze&nbsp;skály jsem padal do&nbsp;pichlavých mladých stromků po&nbsp;pravé straně skalní stěny. Keříky byly lehounké a&nbsp;křehké, ale vydržely, o&nbsp;chlup mi&nbsp;zachránily život, jako Kristýnčiny prsty nad Bílým potokem. Pás smrčků zbrzdil můj pád a&nbsp;tělo se&nbsp;začalo rychle a&nbsp;obratně sesouvat do&nbsp;vyschlého koryta potůčku lemovaného ostružiním a&nbsp;dál už&nbsp;běželo, hopsalo, sunulo se&nbsp;a&nbsp;letělo. Z&nbsp;příkré stráně trčely balvany, sem tam se&nbsp;kupily keře, všechno to&nbsp;klesalo nekonečně dolů a&nbsp;já jsem svůj běh nebrzdil, ani nezrychloval. Mé&nbsp;skoky však byly delší a&nbsp;delší, nohy samy věděly, kam doskočit a&nbsp;odkud se&nbsp;jen malinko odrazit špičkou boty k&nbsp;dalšímu skoku. Terén přestal být překážkou, stal se&nbsp;součástí mého pohybu, stal se&nbsp;nástrojem mého letu. Chodidla myslela, kůže nacházela správný směr, v&nbsp;těle jednalo něco nekonečného. Střemhlavý, nebezpečný útěk vyvolaný pohledem na&nbsp;Kazimírův sebevědomý a&nbsp;služebně pilný zadek má&nbsp;své logické a&nbsp;nezvratné vysvětlení v&nbsp;událostech, které se&nbsp;měly stát o&nbsp;šestatřicet let později. Kazimír byl totiž mým vrahem. Mým budoucím vrahem. Ani on, ani já&nbsp;jsme o&nbsp;tom na&nbsp;Hádech neměli tušení, nikdo z&nbsp;nás si&nbsp;to&nbsp;nedovedl představit. Přesto na&nbsp;mne z&nbsp;rozkládací plátěné sesle naplněné jeho hýžděmi sáhla smrtelná úzkost.</span></p>
        </section>
        <section>
          <p class="chunk" data-nb-ref-number="25" data-nb-words="24" data-nb-chars="148"><span class="idea" data-nb-ref-number="25" id="idea25" data-nb-words="24" data-nb-chars="148">Kazimír napsal pro vedení akce Everest zprávu, ve&nbsp;které ostře odsoudil mou nekázeň. Špekáčky se&nbsp;poslední večer opravdu opékaly, ale já&nbsp;u&nbsp;toho nebyl.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./kazda_vec_at_dospeje_na_sve_misto_022.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>